\id PHP
\ide UTF-8
\rem Copyright Information: Creative Commons Attribution-ShareAlike 4.0 License
\h फिलिप्पियों
\toc1 फिलिप्पियों
\toc2 फिलिप्पियों
\toc3 फिलिप्पियों
\mt1 Philippians
\mt1 फिलिप्पियों
\c 1
\p
\v 1 मसीह यीशुरै दास पौलस जां तीमुथितयुसेरि ओर सेईतै सभनियां पवितर लौका कैरै नांईयै, जै मसीह यीशु मझ भौ करि फिलिपि मझ रिंहथै आंतैं, अध्यकशा जां सेवका समैत।
\v 2 असैड़ै बाबै परमेश्वर जां प्रभु यीशु मसीह रि ओर सेईतै तुआंनि दया जां शांति मेईंति रिहा।
\s पौलुसैरी प्रार्थना कनै धन्यबाद
\p
\v 3 अऊं जेखणि, जेखणि तुआंनि याद काता, तां, तां अपड़ै परमेश्वरैरा धन्याबाद काता।
\v 4 जां जेखणि केखणि सभनियां कैरै तेइनि प्रार्थना काता,ता सदा अनंदै सेईतै विनति काता।
\v 5 ऐठणिरै तेईनि कि तुऐ पेहिलि धियैड़ी किना लै करि आज तेईनि सुसमाचार फैलांणांनि मूं सेईतै सहभागि रिअऊरै आंतै।
\v 6 जां मूणि ऐसै गलैरा भरौसा आ, कि जैनि तुआं मझ अछा कम शुरु कियाऊरा आ, सैहै तैस यीशु मसीह रि धियैड़ी तेइनि पूरा कऱैला।
\v 7 ठीक आ कि अऊं सभनियां कैरै तेइनि ऐतिया ऐ विचार कैरूं कियौंकि तुऐ मिंडै मना मझ एईछि बसौरै आंतै, जां मिंडि केईदि मझ जां सुसमाचारैरै तेइनि जुआब जां प्रमाण दीणा मझ सारै मूं सेईतै अनुग्रह मझ सहभागि भुइया।
\v 8 ऐत मझ परमेश्वर मिंडा उगाहि आ, कि अऊं मसीह यीशु सई मन सेईतै प्रिति करि, करि तुआं सभनियां कैरा लालसा काता आ।
\v 9 जां अऊं ऐ प्रार्थना काता कि , तुआड़ा ज्ञान, प्रेम जाम सारै परकारैरै विवेक सेईतै हौरा बि बधता गैहिया।
\v 10 ऐड़ि तेई इ कि तुऐ उतम किना उतम गलानि पियैरि जांणां, शुध मसीह रि धियैड़ी तेईनसच्चै बणि रैहा; जाम ठौकर मेईं खा।
\v 11 जां तैसै धार्मिकताईरै फलै ला जै मसीह यीशुरै ला भूंतै, भरपूर भूंतै गहा, जैत ला परमेश्वरैरि महिमा जां स्तुति भूंति रिहा।
\s पौलुसैरि कैदी कना सुसमाचारैरी उन्नति
\p
\v 12 हे भैइयो! अऊं सच चांहथा कि, तुऐ ऐकियूं बुझि लिया कि, मूं पन जै बितौरि आ तैत ला सुसमाचारैरि बढति भौरि आ।
\v 13 ऐ तेईनि कि कैसरि राजियैरि सारि पलटन जां शेष सभनियां लौका मझ ऐ प्रकट भौ गियाऊरु आ कि अऊं मसीह रै तेईनि केईद आ।
\v 14 जां प्रभु मझ जै भा आंतै, तैत मझ बहुदा मिंडै केईद भूणै ला आ, हियाब बंनहि करि, परमेश्वरैरा वचन निधड़क शुणांणैरा हौरा बि हियाब कातै।
\v 15 कियाऊतै ता डाह जाम झगड़ैरै कारण मसीह रा प्रचार कातै आंतै जां कियाऊतै भैलि मैनसि सेईतै।
\v 16 केही ता यै बुझि करि कि अऊं सुसमाचारैरै तेइनि जुबाब दीणैरै तेईनि ठैहराऊरा आ प्रेम सुण प्रचार कातै।
\v 17 जां केही ता सिधै सेईतै न पर विरौधा सेइतै मसीह रि कथा शुणांतै, ऐ समझि करि कि मिंडि केइदि मझ मिंडै तेईनि कलैश पेइदा कैहस्त्रोन।
\v 18 तां कुतु भूं? सिरफ ऐ, कि हर प्रकार सईतै चहि बहांनै सेईतै, चहि सचैई ला, मसीह रि कथा शुणैंइयूंति, जां ऐत सेईतै खुश आ, जां खुश बि रैहला।
\s जीवत रैहणा मसीह आ
\p
\v 19 कियोंकि अऊं जाणता कि, तुऐड़ी विनति प्रार्थना ला, जां यीशु मसीह रि आत्माईरै दांनै ला ऐसैरा प्रतिफल मिंडा उदार भूंणां।
\v 20 अऊं ता ऐहै हार्दिक लालसा जां आशा रखता, कि अऊं कुसै गलै मझ लजित न भुइया, पर जीं मिंडै प्रबल शैरीर दिलै ला मसीह रि बडियाई मिंडि प्राणै ला सदा भूंति रैहि, तींऐ ऐबै बि भुइया चही अऊं जिवित रहुं या मरि गहूं।
\v 21 कियोंकि मिंडै तेईनि जीवत रीहणुं मसीह आ, जां मरि गांहणु लाभ आ।
\v 22 पर अगर शैरीरा मझ प्राण जीवत रीहणै ऐ मींडै तेइनि कंमैरै तेइनि फेइदैमंद आ ता अऊं न जाणता, कि कौसनि चुणुं।
\v 23 कियोंकि अऊं दोइयो कैरै बिच अधै मझ लटकौरा आ, जी ता चांहथा कि कूच करि ,करि मसीह किन गहि रैहूं, कियोंकि ऐ बड़ुऐ अछु आ।
\v 24 पर शैरीरा मझ रीहणुं तुआड़ै ला हौरु बि जैरुरि आ।
\v 25 जां ऐठणिरै तेईनि कि मूंनि ऐसैरा बरौसा आ अऊं जांणता कि अऊम जींता रीहणा, वरन तुआं सभनियां सुण रीहणां जैत ला तुऐ विश्वास मझ दृढ़ भूंतै गहा जां तैत मझ खुश रैहा।
\v 26 जां जै घमण्ड तुऐ मिंडै बारै मझ कातै, सै मिंडै फिरी तुआं किन एईणै ला मसीह यशु मझ जादा बधि गैहिया।
\v 27 सिरफ याऊतु करा कि तुआड़ा चाल चलण मसीह रै सुसमाचारैरै काबल भुइया कि चही अऊं एईछि करि तकऊं, चहि न बि एइछुं, तुआड़ै बारै मझ ऐशुणुं कि तुऐ एकिऐ आत्माई मझ सिथिर आंतै, जां अक मन भौ करि सुसमाचारैरै जीवना मझ विश्वास मैहणत कातै रैहा।
\v 28 जां कुसै गलै मझ विरोधिया कैरा डर न खांतै ऐ तैनहैरै तेइनि विनाशैरा स्पष्ट निशांण आ, पर तुआड़ै तेइनि उदारैरा, जां ऐ परमेश्वरेरि ओर सेईतै।
\v 29 कियोंकि मसीह रै कारण तुआं पन ऐ दया भुई कि न सिरफ तैस पन विश्वास करा पर तैसैरै तेइनि दु:ख बि उठा।
\v 30 जां तुआं तैतैइ ऐ मैहणत कामनि आ, जीं तुऐ अऊम कातै लधौरा आ, जां ऐबै बि शुणतै कि, अऊं तींऐ काता आ।
\c 2
\s मसीहैरी दीनता कनै महानता
\p
\v 1 अगर यीशु मसीह मझ किछ नम्रता जां प्रेमा मना सेईतै ढांढस जां आत्माईरि सहभागिता, जां किछ दया जां तरस आ।
\v 2 ता मिंडा ऐ आनंद पूरा करा कि अक मन रैहा जां अकै प्रेम, अकै चित, जाम अकै मंनशा रखा।
\v 3 विरौध या झूठी बैडियैईरै तेईनि किछ मेईं करा पर दीनताई ला एकि हौरैनि अछु समझा।
\v 4 हरेक अपड़ै हितैरै तेइनि न, हौरेरै हितैरै तेईनि बि चिंता करा।
\v 5 जैतिया मसीह यीशुरा स्वभाव थिया तैतिया ऐ तुआड़ा बि मन स्वभाव भुइया।
\v 6 जैनि परमेश्वरैरै रूपा मझ भौ करि बि परमेवरैरै तुल्‍य भूणैंनि अपड़ै बशा मझ रखणैरि चीज न समझि।
\v 7 वरन अपड़ै आपानि ऐतिया जीरो किया। जां दासैरा रूप धारण किया, जां मेहिणुरै संमान भौ गिया।
\v 8 जां मेहिणुरै रूपा मझ प्रकट भौ करि अपड़ै आपानि दीन किया, जाम ऐड़ी तेइनि कि अज्ञाकारि रिआ, कि मोउत हां, क्रूसैरि मोउत बि सैहि ली।
\v 9 ऐस कारणा परमेश्वरै सै अति महांन बि किया, जां तैसनि सै नां दितु जै सारै नां मझ शरेशट आ।
\v 10 कि जै सुरगा मझ जां धैरति पन जां जै धैरती अंतरिइ आंतै; सै सारै यीशुरै नाम पन जैंणु टैंकिया।
\v 11 जां परमेश्वर पिताईरि महिमाईरै हर अक जिभ अंगिकार करि लिआ कि यीशु मसीह ऐ प्रभु आ।
\s संसारा मझ ज्योती सद्रश चमको
\p
\v 12 हे मिंडै पियारो, जीं चारि तुऐ सदा अज्ञा मंनतै इयै, तींऐ ऐबै बि न सिरफ मूं सुण रीहथै पर विशेष करि ऐबै मिंडै दूर रीहणां पन बि डैरींतै जां कंपतै अपड़ै, अपड़ै उदारैरा कंम पूरा कातै गहा।
\v 13 कियोंकि कि परमेश्वर ऐ आ, जैनि अपड़ी इछा निमित तुआड़ै मना मझ इछा जां कंम, दोइयो गलै कांनैरा प्रभाव बारौरा आ।
\v 14 सारै कंम बगैर कुड़किड़ाऐ जां बगैर विवादै कैहस्त्रोनं करा।
\v 15 तांकि तुऐ पवित्र जां भौऐ भौकरि ढैरै जां हठीलै लौका कैरै बिच परमेश्वरैरै निष्कलंक संतांन बणि रैहा, जैनहैरै बिच तुऐ जीवनैरा वचन लियाऊरै संसारा मझ जअतै दियै सइ लैहियौ।
\v 16 कि मसीह रि धियैड़ि मूंनि घमण्ड कांनैरा कारण भुइया, कि न मिंडा दाऊड़ना जीवन न मिंडि मैहनत कांनि बेकार भुइया।
\v 17 जां अगर मूंनि तुआड़ै विश्वास शैरा बलिदान जां सेवाई सेइतै अपड़ा खूंन बि बहाणा पुइया ताम बि अऊं खुश आ, जां तुआं सभनियां सून आनंद काता।
\v 18 तीं ऐ तुऐ बि खुश भुआ, जां मूं सुण अनंद करा।
\s तीमुथियुस कनै इपफ्रुदीतुस
\p
\v 19 मूं प्रभु यीशु मझ आशा आ, कि अऊं तीमुथियुसानि तुआं किन झट भेइजैला, तां कि तुआड़ी दशा शुणि करि मूंनि शांति मेइया।
\v 20 कियोंकि कि मूं किन ऐतियै स्वभाबेरा कौ न, जै सच मनै ला तुआड़ी चिंता कैहस्त्रोन।
\v 21 कियोंकि कि सब अपड़ै मतबलेरि खौजि मझ रींहथै, न कि यीशु मसीह रि।
\v 22 पर सै ता तुऐ परखा जां जांणि बि लिया, कि जीं पुत्र बाबै सुण काता, तींऐ तैनि सुसमाचारैरै फैलांणा मझ मूं सुण मैहणत की।
\v 23 मूनि आशा आ, कि जींऐ मूंनि पता लगणां कि मिंडि कुतु दशा भूंणि, तीं ऐ मूं सै झट भेईजि दीणां।
\v 24 जां मुंह प्रभु मझ विश्वास आ, कि अऊं ऐपु बि झट गाहला।
\v 25 पर मीं इपफ्रदीतुसानि जै मिंडा भा, जां सहकरमि जां संघै जौधा जां तुआड़ा दूत, जां जैरुरि गला मझ मिंडा सेवा टैहल कांनै बाआ, तुआं किन भेइजणां जैरुरि समझा।
\v 26 कियोंकि कि तैसैरा मन तुआं सबनियां मज लगौरा थिया, ऐस कारणां सै व्याकुल रिहिंथिया,कियोंकि कि तुऐ तैसेरि बिमैरिरा हाल शुणौरा थिया।
\v 27 जाम जैरुर सै बिमार ता भौ गियाऊरा थिया, ऐड़ी तेईनि कि मरना पन थिया, पर परमेश्वरैरी तैस पन दया कि; जाम सरफ तैस पन न पर मूं पन बि कि मूनि शौका पन शौक न बौ गैहिया।
\v 28 ऐठणिरै तेईनि मीम सै भैइजणैरै तेईनि हौरि बि कोशिश की कितुऐ तैस सुंण फिरि भैंट करि,करि खुश भौ गहा जां मिंडा बि शौक घटि गैहिया।
\v 29 ऐठणिरै तेइनि तुऐ प्रभु मझ तैस सुणखुशि सेईतै भैंट करा, जां ऐतिया कैरि आदर कांनि।
\v 30 कियोंकि सैहै मसीह रै कंमैरै तेइनि अपड़ै प्राणा पन जोखम उठाई करि मरनैरै नीड़ भौ गियाउरा थिया, कियोंकि जै कैमि तुऐड़ी ओर सेईतै मिंडि सेवाइ मझ भुई, तैसनि पूरा कैहस्त्रोन।
\c 3
\s सच्ची धार्मिक्ता
\p
\v 1 निदांन, हे मिंडै भैइयो, प्रभु मझ अनंदित रैहा सै है गलै तुआंनि बार,बार लिखणां मझ मूंनि ता कौ कष्ट ना भूंता, जाम ऐत मझ तुअड़ी कुशलता आ।
\v 2 कुता किना चौकस रैहा, तैनह बुरै कंम कानाहरा किना चौकस रैहा, तैनह कट कुट कानाहरा किना चौकस रैहा।
\v 3 कियोंकि खतना कानाहरा मझ ता अई आंतै जै सच परमेश्वर एरि आत्माइरि अगुवैई ला सेवा कातै, जां मसीह यीशु पन घमण्ड कातै जां शरीरा पन बरौसा न रखतै।
\v 4 पर अऊं ता शरीरा पन बि भरौसा रखि सकता अगर किसकियैनि शैरीरा पन भरौसा रखणैरा विचार भुइया, ता अऊं तैस सुण बि बदि करि रखि सकता आ।
\v 5 ऐठुईं धियैड़ी मिंडा खतना भुआ, इस्राइलैरा बंश, जां बिन्यामीनैरै गौतरैरा आ, इब्रानियां कैरा इब्रानि आ; व्यवस्थाइरै बारै बौला ता फरिसि आ।
\v 6 उत्साहैरै बारै बौला ता कलिसिया रा सतांणै बाआ; जां व्यवस्थारि धरमकताइरै बारै मझ अगर बौला ता पवित्र थिया।
\v 7 पर जै, जै गलै मिंडै फेइदैरै तेइनि थि, सैहै मीं मसीह रै कारण घाटा समझि लिया।
\v 8 वरन् अऊं अपड़ै प्रभु मसीह यीशुरि पैहचाणिरि उतमताइरै कारण सभनियां गलानि नुकसांन समझता आ,जैसैरै कारण मीं सैहस्त्रोन चीजा कैरा नुकसांन उठाइ,जां तैस दुरुबड़ समझता, जैत ला अऊं मसीहनि प्राप्त करूं।
\v 9 जां तैत मझ पंऊं न कि ऐपड़ी तैस धार्मिकताइ सेईतै, जै व्यवस्थाइ ला आ, वरन् तैसै धार्मिकताइ सुण जै मसीह पन विश्वास कांनैरै कारण आ, जां परमेश्वरैरै ओर सेईतै बिशवाश कांनै ला मेईंति।
\v 10 जां अऊं तैसनि जां तैसैरै मोउतिरि सामरथियेनि, जां तैस सेईतै दुखा मझ सहभागि भूंणैरै मरमानि बुझुं, जा तैसेरि मोउतिरि समानताइनि जी उठणा प्राप्त करूं।
\v 11 तां कि कुसकेइ बि रीति सुण मौरा मझांह जी उठणैरै पदा पन पुजुं।
\s निशाणै धैरै दाऊढना
\p
\v 12 ऐ मतलब ना कि मसीह, अऊं पा बैठौरा आ, या सिध भौ चुकौरा आ, पर तैसै चीजिनि पकड़नैरै तेइनि दाऊड़ि चलि गांहथा थिया।
\v 13 हे भैइयो! मिंडि भावना ऐ ना कि अऊ पैकड़ि चुकौरा आ, पर सिरफ ऐ अक कंम काता आ, कि जै गलै पिचालीं रैहि गियोऊरि ऐंति तैनह भुलि करि, अध्रियाली गला दैरै गांहथा।
\v 14 निशाने धैरै दाउड़ी सुरगा चली गांहथा,तां कि सै इनाम पऊं, जैसैरै तेईनि परमेश्वरै अऊं मसीह यीशु मझ परांन शदा।
\v 15 असूं मझ जैथरै सिध आंतै, ऐहै विचार रैखिया, जां कुसकेई गलै मझ तुआड़ा हौरा मन विचार भुइया ता परमेश्वरा सै बि तुआं पन प्रकट करि दैला।
\v 16 जैड़ि तेईनि अई पुजिया, तैसैरै अनुसार सच मन चैलिया।
\v 17 हे भैइयो, तुऐ सब मिलिकरि मिंडि तैइ चाल चला, प जां तैसैरि पेहचांण रखा, जै ऐसै रीति पन चलतै आंतै, जीवन जैसैरा उदाहरण तुआ असूं मझ पांतै आंतै।
\v 18 कियोंकि बड़ै सारै ऐतेइ चाल चलतै आंतै, जैनहैरि चरचा मीं तुआं सुण बार, बार कयाऊरु आ,जां ऐबै रौ,रौ करि बौलता आ,कि सै ऐपड़ी चाल चलणै ला मसीह रै क्रूसैरै बैरि आंतै।
\v 19 तैसैरी महिमा आ तैनहैरा अंत बिनाश आ, तैनहैरा दैवता पैट आ, सै ऐपड़ी लज्जेरि गला पन घमण्ड कातै, जां धैरतिरि, चीजा पन मन ला रींहथै।
\v 20 पर असैड़ा स्वदैश सुरगा पन आ, जां अइ अक उदार काता प्रभु यीशु मसीह रै तैड़ांह किनां एईणैरि बाट जोंहथै आंतै।
\v 21 सै ऐपड़ी शैक्तिरै तैस प्रभावैरै अनुसार जैसैरै ला सै सभनियां चीजानि अपड़ै बशा मझ करि सकता,असेड़ी दीन हीन देह इरा रूप बदललि करि, ऐपड़ि महिमाइरि देहिरै अनु कूल बणा दैला।
\c 4
\p
\v 1 एठणिरै तेइनि हे मिंडै पियारै भैइयो, जैत मझ मिंडा जी लगि रींहथा जै मिंडै अनंद जां मुकुत भुइया, हर प्रेमैरै भैइयौ, प्रभु मझ ऐसै तराई सिथर रैहा।
\s व्यवहारिक निर्देश
\p
\v 2 अऊं यूओदियांनि बि समझता, जां सुन्तुखैनि बि, कि सै प्रभु मझ अक मन रिहा।
\v 3 जाम हे सच्चै सहकरमि अऊम तऊ सुण बि विनति काता आ, कि तू तैनह जैनैनियाम कैरि मजत कर , कियोंकि तैनहै मूं सुण सुसमाचार फैलांणा मझ, कलेमेंस जां मुं सुण मिंडै सै जां सहकरमियां समैत मैहणत की, जैनहैरै नां जीवनेरि किताबि मझ लिखौरै आंतै।
\v 4 प्रभु मझ सदा अनंदित रैहा, अऊं फिरि बौलता आ, अनंदित रैहा।
\v 5 तुआड़ी कौमलता सारै मेहिणुआं पन प्रकट भुइया: प्रभु नीड़ आ।
\v 6 कुसकेई ब गलैरि चिंता मेईं करा: पर हर एकि गलै मझ तुआड़ि प्रार्थना जां विनति ला धन्यबाद सेईतै परमेश्वरैरै सामणैं हाजर कैरियूंणैं।
\v 7 तां परमेश्वरैरि शांति, जै समझि किना बिलकुल पेईंडै आ, तुआड़ै मना जां विचारानि मसीह यीशु मझ सैमहैई रैखियूंणिं।
\v 8 निदांन, हे भैइयो, जै,जै गलै सच ऐंति, जै,जै गलै ठीक ऐंति, जै,जै पवितर ऐमति, जै,जै छैअ ऐंति शुध जै,जै सदगुण जां प्रशंसा केरि गलै ऐंति तैनह पन ध्‍यांन लांइयां करा।
\v 9 जै गलै तुऐ मूं किना शिखरि, जाम ग्रहण की, जाम शुणि, जां मूं मझ तैकैई, तैनहैरै पालण कैहस्त्रोनं करा, तां परमेश्वर जै शांतिरा भूंता तुआं सेईतै रीहणां।
\s दानैरै तैईनि धन्यवाद
\p
\v 10 अऊं प्रभु मझ बड़ा अनंदित आ, कि ऐबै एथरि धियैड़ि किनां बाद तुआड़ा विचार मिंडै बारै मझ मन फिरि जागरित भुआ,पक्का तुआं शुरु किनां बि ऐसैरा विचार थिया, पर तुआं मौका न मैआ।
\v 11 ऐ नं कि अऊं अपड़ै घाटै ला ऐ बौलता आ, कियोंकि मीं ऐ शिखरौरु आ कि जैसै दशाइ मझ आ, तैतै मझ संतौष कैरूं।
\v 12 अऊं दीन भूंणा बि जांणता, जां बधणां बि जांणता, हर एकि गलै जाम सबनियां दशाई मझ तरिपत भूंणु, भुरुखणैं रीहणुं, जां घाटा-बाधा शिखरौरा आ।
\v 13 जै मूंनि सामरथ दींता आ तैत मझ अऊं सभ किछ करि सकता।
\v 14 तां बि तुऐ भला किआ, केईनिकि मिंडै कलैशा मझ मिंडै सहभागि भुऐ।
\v 15 जां हे फिलिपियो, तुऐ ऐपु बि जाणतै आंतै, कि केईनिकि सुसमाचारेरि शुरुआति मझ जां मीं मकिदूनियां किना कूच कियाऊरि थि, तां तुआं छडि जां कुसै मैंडिइ लींणै दींणैरै बारै मझ मिंडि कलिसिया री मजत न की।
\v 16 ऐसै तराइ जेखणि अऊं थिसलुनिकै मझ थिया, तां बि तुऐ मिंडा घाटा पूरा कानैरै तेईनि अक बारि कुतु दो बारि किछ भेइजौरु थियूं।
\v 17 ऐ नं कि अऊं दांन चांहथा पर अऊं ऐतिया फल चांहथा, जै तुआड़ै फेइदैरै तेइनि बधता गैहिया।
\v 18 मूं किन सभ किछ आ, जै चीजै तुऐ इपफ्रुदीतुसैरै हथै बेइजोरि थीं तैनह पा करि अऊं तरिपत भौ गियाऊरा आ, सै ता सुगंध जाम ग्रहण कांनैरै काबल बलिदान आ, जै परमेश्वरानि भांता आ।
\v 19 कने मिंडा परमेश्वर बि अपड़ै तैस धंनैरै अनुसार जै महिमा सेईतै मसीह प्रभु यीशु मझ आ तुआड़ै हर घाटैनि पूरा करैला।
\v 20 असैड़ै परमेश्वरै जां बाबैरि महिमा युगायुग तेईनि भूंति रिहा। आमीन।
\s अन्तिम नमस्कार
\p
\v 21 हर एकि पवितर मेहणुंनि जै प्रभु यीशु मसीह मझ नमसकार बोलिया। जै भा मूं सेईतै आंतै तुआंनि नमस्कार बौलतै।
\v 22 सारै पवितर लौक, विशेष करि जै कैसरैरै घरांनैरै आंतै तुआंनि नमस्कार बौलतै।
\v 23 असैड़ै प्रभु यीशु मसीह रि दया तुऐड़ी आत्माइ सेइतै रिहा।
