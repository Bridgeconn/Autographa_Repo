\id 1PE - Devgarhia New Testament
\ide UTF-8
\rem Copyright Information: Creative Commons Attribution-ShareAlike 4.0 License
\h पत्रुसके शुरुक पत्र
\toc1 पत्रुसके शुरुक पत्र
\toc2 १ पत्रुस
\mt1 1 Peter
\mt1 १ पत्रुस
\c 1
\p
\v 1 येशू ख्रीष्टके प्रेरित पत्रुसके ओहोँरसे पोन्टस, गलातिया, कापाडोकिया, एशिया और बिथिनियाभर तितर-बितर रहुइयनहे,
\v 2 येशू ख्रीष्टके आज्ञापालन और हुँकार खुनके छिट्काजाईक लग पवित्र आत्मासे शुद्ध होके परमेश्वर बाबासे हुँकार आघेक आज्ञा अनुसार चुनगिलक हुँक्रीहिनहे: अनुग्रह और शान्ति प्रशस्त हुईती जाए |
\s जित्ती आशाके लग परमेश्वरके प्रशंसा
\p
\v 3 परमेश्वर और हमार प्रभु येशू ख्रीष्टके बाबा धन्यक बा | ओकर महान कृपासे मुअलमेसे येशू ख्रीष्टके पुनरुत्थान द्वारा एकथो जित्ती आशक लग हम्रे लावा होके जन्मल बती |
\v 4 स्वर्गमे तुहुरिनके लग धारल उत्तराधिकार अविनाशी, विशुद्ध और नै कुल्मुलैना मेरके बताँ |
\v 5 अन्तिम समयमे प्रकट हुई लागल मुक्तिक लग तुहुरे विश्वासद्वारा परमेश्वरके शक्तिसे सुरक्षित धारगिल बतो |
\v 6 तुहुरे यम्नेहेँ रमैथो, यद्यपि अब्बा थोरचुन समयक लग तुहुरिन्हे मेरमेरके कष्ट भोगे परत
\v 7 आगीमे निखार जैना सोनसे फेन तुहुरिनके विश्वास मूल्यवान् बा | तुहुरिनके यी विश्वास सच्चा प्रमाणित होए, और येशू ख्रीष्ट प्रकट हुईलमे प्रशंसा, महिमा और आदरके योग्य बने |
\v 8 तुहुरे नै देख्लेसे फेन हुँकिनहे प्रेम करथो | हुँकिनहे तुहुरे अब्बे नै देख्थो, तभुन फेन हुँकारमे विश्वास करथो और वर्णन करे नै सेक्ना और गौरवमय आनन्दमे रमैथो |
\v 9 तुहुरिनके विश्वासके प्रतिफलस्वरुप तुहुरे अपन आत्मक मुक्ति भेटैथो |
\v 10 तुहुरिनके लग हुई अइना अनुग्रहक विषयमे अगमवाणी बोल्ना अगमवक्ताहुँक्रे यहे मुक्तिक खोजी और तलाश करल रहिँत |
\v 11 ओइनके भित्तर रहल ख्रीष्टके आत्मा ख्रीष्टके कष्ट और ओकर पाछे अइना महिमक भविष्यवाणी करेबेर देखागैलक समय परस्थितिक बारेमे ओइने खोजी करल रहिँत |
\v 12 ओइन्हे यी प्रकट करगिल रहे, कि ओइने अपन नै होके, पर तुहुरिनके सेवा करत रहिँत | यी बात स्वर्गमेसे पठाइल पवित्र आत्मासे तुहुरिन्हे प्रचार हुइलक सुसमाचार सुनुइयनसे अब्बा तुहुरिन्हे घोषणा हुइल बा | स्वर्गदूतहुँक्रे फेन यी बात हेरक लग एकदम उत्साहित बताँ |
\s पवित्र होऊ
\p
\v 13 तबेकमारे अपन मन बाँधो, संयमी होऊ और येशू ख्रीष्ट प्रकट हुइना समयमे तुहुरिनके आई लागल अनुग्रहमे तुहुरिनके आशा पूरा रुपमे धारो |
\v 14 आज्ञाकारी लरका हुईलक ओहोँरसे आघेक नै जानल अवस्थक खराब इच्छाहुँक्रीहिनमे आब तुहुरे नै लागो |
\v 15 पर तुहुरिन्हे बलुइया जसिके पवित्र आत्मा बा, तुहुरे अप्निहीँ फेन जीवनके सक्कु रहनसहनमे पवित्र बनो,
\v 16 काकरेकी यी लिखल बा, "तुहुरे पवित्र बनो, काकरेकी मै पवित्र बतुँ |"
\v 17 पक्षपात नै करके मनैनके काम अनुसार इन्साफ करुइयाहे बाबा कहिके पुकारा करथो कलेसे, तुहुरिनके प्रवासके पूरा समय डरमे बिताऊ |
\v 18 तुहुरे जन्थो, कि अपन बाबा-पुर्खनमेसे अइलक बिनाकामक बातसे, सोन वा चाँदी जसिन नाश हुइना चिजसे दाम तिरके तुहुरे नै छुटागैलक हुईतो,
\v 19 पर निष्खोत और निष्कलंक थुमक हस ख्रीष्टके अनमोल खुनसे दाम तिरके छुटागिल बतो |
\v 20 ऊ सृष्टिसे फेन आघेसे नियुक्त हुइल रहिँत, पर तुहुरिनके लग समयक अन्त्यमे प्रकट हुईलाँ |
\v 21 हुँकिनसे परमेश्वरके उप्पर तुहुरिनके भरोसा बा, जे ख्रीष्टहे मुअलमेसे जित्ती बनाके महिमा देलैँ, ताकि तुहुरिनके विश्वास और आशा परमेश्वरमे रहे |
\v 22 आब सत्यक पालनासे तुहुरे अपनेहे शुद्ध बनैलक ओहोँरसे अपन दादू-भैयाहे निष्कपट प्रेम करो, और भित्री मनसे एक जाने दोसुर जहनहे गहिँर प्रेम करो |
\v 23 परमेश्वरके जित्ती और सदा पलिरना वचनद्वारा, विनाशी नै हो पर अविनाशी बीजसे तुहुरे लावा होके जन्मल बतो |
\v 24 काकरेकी, "सक्कु प्राणी घाँस जसिन हुईताँ और ओइनके सक्कु गौरव घाँसक फूला हस | घाँस सुख जाईत, और फूला झरजाईत,
\v 25 पर प्रभुक वचन सदासर्वदा पलिरहत |" और तुहुरिन्हे प्रचार करगैलक वचन यहे हो |
\c 2
\p
\v 1 तबेकमारे सक्कु दुष्टता, सक्कु छल और कपट और ईर्ष्या, और सक्कु निन्दाहुँक्रिहिनहे छोरो |
\v 2 लावा जन्मल लर्कन जसिन शुद्ध आत्मिक दूधके तृष्णा करो, और ओम्नेसे तुहुरे अपन मुक्तिमे बहरती जाई सेक्बो |
\v 3 काकरेकी प्रभु कृपालु बताँ कना बातके स्वाद तुहुरे भेटासेकल बतो |
\v 4 हुँकार थेन जाऊ, जे जित्ती पथरा हुईताँ | मनैनसे इन्कार हुइल, पर परमेश्वरके दृष्टिमे चुनल और बहुमूल्य बताँ |
\v 5 तुहुरे फेन येशू ख्रीष्टद्वारा परमेश्वरके दृष्टिमे ग्रहणयोग्य आत्मिक बलिदान चह्रुइया पवित्र पूजाहारीगिरीक लग जित्ती पथराहुँक्रीहिनके हस आत्मिक घर बन्तिजाऊ |
\v 6 काकरेकी धर्मशास्त्रमे कहिगिल बा, "हेरो, सियोनमे एकथो छानल और बहुमूल्य कोन्वक-ढुङ्गा मै बैठैम, और जे हुँकारमे विश्वास करी ऊ लाजमे नै परी |"
\v 7 तबेकमारे तुहुरे जे विश्वास करथो तुहुरिनके लग ते ऊ बहुमूल्य बताँ, पर विश्वास नै करुइयनके लग भर, "जोन ढुङगाहे भवन निर्माण करुइयन रद्ध करलैँ वहे कोन्वक शिर-ढुङ्गा बनल,
\v 8 और, "एकथो ढुङ्गा, जे मनैनहे ठेस खाई लगाईट, एकथो चट्टान, जे ओइन्हे गिरवाईट | काकरेकी ओइने वचन उल्लङघन करथाँ और गिरजैथाँ | ओइनके लग अस्ते हुइना तोकल रहे |
\v 9 पर तुहुरे ते चुनल वंश, राजकीय पूजाहारीगिरी, पवित्र जाति, परमेश्वरके निजी प्रजा हुईतो | ऊ तुहुरिन्हे अन्धकारसे अपन उदेकके ज्योतिमे नन्लाँ, ताकि तुहुरे हुँकार आश्चर्य कामहुँक्रीहिनके घोषणा करे सेको |
\v 10 एकचो तुहुरे प्रजा नै रहो, पर आब तुहुरे परमेश्वरके प्रजा हुइल बतो | एकचो तुहुरे कृपा नै पाइल रहो, पर आब तुहुरे कृपा पाइल बतो |
\v 11 प्रियहुँक्रे, मै तुहुरिन्हे आग्रहपूर्वक बिन्ती करतुँ, कि विदेशी और प्रवासी हुईतो कना जानके तुहुरिनके आत्मक विरुद्धमे लड़ाई करना शारीरिक अभिलाषाहुँक्रीहिनसे अल्गे रहो |
\v 12 अन्यजातिनके बिच्चेम तुहुरिनके चालचलन मजा रहे | केऊ तुहुरिन्हे कुकर्मी कहिके तुहुरिनके विरुद्धमे बोल्लेसे फेन ओइने तुहुरिनके मजा काम देखिँत, और आगमनके दिनमे ओइने परमेश्वरके महिमा करिँत् |
\s शासक और मलिकवनके अधीनता
\p
\v 13 प्रभुक लग मनैनके हरेक शासनके अधीनमे बैठो, चाहे ऊ सर्वोच्च रज्वक होए |
\v 14 अथवा हाकिमहुँक्रीहिनके होए, जे दुष्ट काम करुइयनहे दण्ड देहक लग और मजा काम करुइयनहे प्रशंसा करक लग हुँकिनसे खटागिल रथाँ |
\v 15 काकरेकी परमेश्वरके इच्छा यहे बा, कि मजा काम करके तुहुरे मूर्ख मनैनके अज्ञानताहे चुप कराई परत |
\v 16 स्वतन्त्र मनैनके हस जीवन बिताऊ | स्वतन्त्रताहे गलत काम करना बहाना जिन बनाऊ, पर परमेश्वरके दासहुँक्रीहिनके हस चलो |
\v 17 सक्कु मनैनहे आदर करो | दादू-भैयनहे प्रेम करो | परमेश्वरसे डराऊ | राजक आदर करो |
\v 18 हे सेवकहुँकरे, पूरा आदरपूर्वक अपन मलिकवनके अधीनमे बैठो | तुहुरिनमे दयालु और भला होउइयनके अधीनमे किल नै होके, पर निर्दयीहुँक्रीहिनके अधीनमे फेन |
\v 19 परमेश्वरहे समझके कोनो मनैया अन्यायपूर्ण कष्ट सहत कलेसे ऊ परमेश्वरमे प्रशंसनीय बा |
\v 20 काकरेकी तुहुरे खराब काम करके पिटाई खाईबेर सँस्सा करके सहबो कलेसे यम्ने भारी बात का बाते? पर तुहुरे मजा काम करके फेन दुःख भोगेबेर बिना सँस्सा टुरके सहथो कलेसे यी परमेश्वरमे ग्रहणयोग्य हुईत,
\v 21 काकरेकी तुहुरे यक्रेहे लग बलागिल बतो | ख्रीष्ट फेन तुहुरिनके लग कष्ट भोग्लाँ, और तुहुरिनके लग एकथो उदाहरण छोरके चलगिलैँ, और तुहुरे हुँकारे पौलीमे नेगे परत |
\v 22 "ऊ कोनो पाप नै करलाँ, और हुँकार मुहेम कोनो छलके बात नै भेटागिल |"
\v 23 ओइने हुँकिनहे अपमान करेबेर ऊ बदला नै लेलाँ | दुःख भोगेबेर ऊ धम्की नै देलाँ | पर सही न्याय करुइयक उप्पर ऊ भरोसा करलाँ |
\v 24 हम्रे पापके लेखि मुके धार्मिकतक जीइ कहिके क्रूसमे अपने शरीरमे हमार पाप बोकलेलाँ | हुँकारे चोटसे तुहुरे चोखैलो |
\v 25 काकरेकी तुहुरे भेँरीन हस भुलाइल रहो, पर आब तुहुरिनके आत्मक गोठालो और संरक्षकके थेन घुमके आगिल बतो |
\c 3
\s थारु और जन्नी
\p
\v 1 हे जन्नी मनै, तुहुरे फेन अपन थरवक अधीनमे रहो, और असिके ओइने पालन नै करलेसे फेन अपन जन्नीनके चाल-चलनके कारण नै बोल्लेसे फेन ओइनके मन बदल्ले सेकत |
\v 2 तुहुरिनके जीवनके शुद्धता और श्रद्दा देख्के ओइनके मन बदलजैहिन |
\v 3 भुत्लक श्रृंगार, सोनक गरगहना और सुग्घुर लुग्गा तुहुरिनके बाहिरी सिंगार-पटार नै होए |
\v 4 तुहुरिनके भित्री मनहे भलो और शान्त आत्मक अविनाशी सजावटसे सँपराऊ, जोन परमेश्वरके नजरमे मूल्यवान् बा |
\v 5 काकरेकी यहे मेरके आघे आघे परमेश्वरमे आशा करुइया पवित्र जन्नीहुँक्रे फेन श्रृंगार करिँत्, और अपन थरवक अधीनमे बैठिँत |
\v 6 सारक हस, जे अब्राहामहे स्वामी कहिके ओकर आज्ञापालन करिन, यदि तुहुरे सही काम करबो और कोनो बातमे नै डरैबो कलेसे तुहुरे हुँकारे छाई ठहरबो |
\v 7 हे थारु मनै, ओस्तेके अपन जन्नीसे बुद्धिमानी होके बैठो, और जन्नीहे निर्बल समझके आदर करो, काकरेकी तुहुरे जीवनके अनुग्रहक साझाहकदार हुईतो, यी कारणसे कि तुहुरिनके प्रार्थनामे बाधा नै परे |
\s मजा काम करेबेर अइना दुःख
\p
\v 8 अन्त्यमे तुहुरे सक्कुहुनमे आत्मक एकता धारो, एकजे दोसर जहनहे सहानुभूति देखाऊ, भाईचारक प्रेम करो, कोमल ह्रदयक बनो, और नम्र मनके बनो |
\v 9 खराबीक बदला खराबी नै करना अथवा अपमानके बदला अपमान नै देना, बरु ओकर सट्टामे आशिष् देहुइया बनो, काकरेकी यक्रेहे लग तुहुरे बलागिल बतो, कि तुहुरे आशिष् भेटाई सेको |
\v 10 काकरेकी, "जे जीवनहे प्रेम करत, और मजा दिन देखना मन बनाईट, ऊ अपन जीभहे खराबीसे और अपन ढेबरहे छली बात बत्वैनासे अल्गे धारे |
\v 11 ऊ मनैया खराबीसे घुमे और मजा काम करे, ऊ शान्तिक खोजी करे और ओकर पाछे लागे |
\v 12 काकरेकी परमेश्वरके नजर धर्मात्माहुँक्रीहिनकेमे रहत, और हुँकार कान ओइनके प्रार्थना ओहोँर खुलल रथाँ, पर परमप्रभुक मुहार खराबी करुइयनके विरुद्धमे रहत |
\v 13 यदि तुहुरे भलाईक लग उत्साहीत बतो कलेसे, तुहुरिनके नोक्सानी करुइया के बा?
\v 14 पर धार्मिकतक लग दुःख भोगे पर्लेसे फेन तुहुरे धन्यक हुईतो | ओइनके धम्की डर नै मानो, और नै डराऊ |
\v 15 पर ख्रीष्टहे प्रभु मानके अपन मनमे हुँकारमे श्रद्दा करो | तुहुरिनकेमे रहल आशक विषय केऊ पुछ्पाँछ करल कलेसे ओकर जवाफ देहक लग रोज तत्पर बैठो, पर ऊ काम नम्रता और पवित्रतासे करो |
\v 16 तुहुरिनके विवेक शुद्ध धारो, ताकि तुहुरिनके विरोधमे बोलुइया और ख्रीष्टमे तुहुरिनके चालचलनके निन्दा करुइयन लज्जित होजाईँट |
\v 17 यदि परमेश्वरके अस्तेहेँ इच्छा बा कलेसे, खराबी करके दुःख भोग्नासे भलाई करके दुःख भोग्ना मजा हो |
\v 18 काकरेकी हम्रिहिनहे परमेश्वरके थेन नानक लग ख्रीष्ट फेन पापहुँक्रीहिनके लग सदाके लग एकचो मुलैँ | ऊ शरीरमे मरवागैलाँ- धर्मी जन अधर्मीनके लग- पर आत्माद्वारा जित्ती पारगिलैँ |
\v 19 यहे आत्मामे ऊ गैलाँ और कैदमे परल आत्मनहे फेन प्रचार करलाँ |
\v 20 ऊ आत्माहुँकरे प्राचीन कालमे आज्ञापालन नै करलाँ, जब नोअक समयमे जहाज बनाईबेर परमेश्वर धैर्यधारण करके अँस्याइल रहिँत | ऊ जहाजमे थोरचुन, अर्थात आठ जाने किल पानीसे बचागैलाँ |
\v 21 यहे पानी बप्तिस्मक एकथो रूप हो, जे तुहुरिन्हे बँचाईट | यी शरीरके मैल हटाई हस नै हो, पर शुद्ध विवेकके लग परमेश्वरके ओहोँर जैना एकथो प्रतिज्ञा हो | यी मुअलमेसे हुइल येशू ख्रीष्टके पुनरुत्थान द्वारा तुहुरिन्हे बचाईट |
\v 22 ऊ स्वर्गमे गैलाँ और स्वर्गदूतहुँक्रीहिनहे, अधिकार और शक्तिहुँक्रीहिनहे कब्जामे लेके परमेश्वरके दाहिन पाँजर बैठगैलाँ |
\c 4
\s परमेश्वरके लग जीना
\p
\v 1 जसिके ख्रीष्ट शरीरमे दुःख भोग्लैँ, ओस्तेके तुहुरे फेन वहे मेरके विचार धारण करो, काकरेकी जे शरीरमे दुःख भोगल बा, ऊ पाप करना छोरल रहत |
\v 2 अस्तेके ऊ अपन जीवनके रहल समय फेनदोस्रे मनैनके कुइच्छामे नै होके, पर परमेश्वरके इच्छामे बिताँईट |
\v 3 बितल दिनमे अन्यजातिहुँक्रीहिनके करल हस तुहुरे व्यभिचार, कुवासना, जाँर-दारु, मोजमज्जा, दरह्वा हुइना और घृणित मूर्तिपूजामे बहुत्ते समय बितैलो |
\v 4 तुहुरे ओइनके सँग भ्रष्टताक डगरमे नै नेगत देख्के ओइने छक्क परथाँ, और तुहुरिनके बारेमे बात कत्थाँ |
\v 5 पर जित्ती और मुअल मनैनके न्याय करक लग तत्पर रहुइयाहे ओइन्हे लेखा देहे परहिन |
\v 6 तबेकमारे मुअल मनैनहे फेन सुसमाचार सुनागैलस, ताकि ओइने मनैनके हस शरीरमे इन्साफ भेटैलेसे फेन आत्मामे ओइने परमेश्वरके हस जीइँत |
\v 7 सक्कु बातके अन्त्य लग्गेहेँ आगिल बा | तबेकमारे अपन प्रार्थनक लग शुद्ध मनके और सचेत हुईतिरहो |
\v 8 सक्कुहुनसे धेउर एक जाने दोसुर जहनमे तुहुरिनके प्रेम अटुट रहे | काकरेकी प्रेमेसे अनगिन्ति पाप छोपजाईत |
\v 9 विना गनगन एक-दोसर जहनके अतिथि-सत्कार करो |
\v 10 जे जसिन वरदान भेटाइल बा, परमेश्वरके अनुग्रहक मेरमेरके वरदान भेटाइल भण्डारे हस ऊ एक-दोसर जहनके लग प्रयोग करो |
\v 11 यदि केऊ बोलत कलेसे, परमेश्वरके वचन बोले हस ऊ बोले | यदि केऊ सेवा करत कलेसे ऊ परमेश्वरके देहल शक्तिसे उ करे, यी कारणसे कि सक्कु बातमे येशू ख्रीष्टद्वारा परमेश्वरके प्रशंसा होए | हुँकिनेहे युगानयुग महिमा और पराक्रम होए | आमिन |
\s ख्रीष्टियान हुईलकमे कष्ट-भोग
\p
\v 12 प्रियहुँकरे, तुहुरिनके जाँच करना अग्निमय परीक्षा तुहुरिनकेमे आईत ते कुछु लावा बात हुइल हस तुहुरे छक्क नै परो |
\v 13 पर ख्रीष्टके कष्ट भोगमे सहभागी हुइलमे रमाऊ, ताकि हुँकार महिमा प्रकट हुईबेर तुहुरे फेन आनन्दित और खुशी हुई सेको |
\v 14 यदि ख्रीष्टके नाउँमे तुहुरे निन्दित हुईबो कलेसे तुहुरे धन्यक हुईतो | काकरेकी महिमक और परमेश्वरके आत्मा तुहुरिनकेमे रथाँ |
\v 15 पर तुहुरिनमेसे केऊ फेन हत्यारा, वा चोर, वा खराबी करुइया, वा दोसुर जहनके बातमे हाँथ दरुइयक हस दुःख नै भोगो |
\v 16 पर केऊ ख्रीष्टियान हुईलक कारण दुःख भोगत कलेसे ऊ लाज नै माने, पर वहे नाउँ ऊ परमेश्वरहे महिमा देहे |
\v 17 काकरेकी न्याय परमेश्वरके परिवारेसे शुरु हुइना समय आईल बा, और यदि उ हम्रिहिनसे शुरु हुई कलेसे ते परमेश्वरके सुसमाचार नै मनुइयनके अन्त्य कसीन रही?
\v 18 और, "यदि धर्मी जनके उद्दार कठिनतासे हुई कलेसे, अधर्मी और पापीनके का हालत हुई?"
\v 19 तबेकमारे परमेश्वरके इच्छा अनुसार दुःख भोगुइयन भलाई करिँत् और ओइने अपन आत्मा विश्वासयोग्य सृष्टिकर्तक थेन सौँपित |
\c 5
\s एल्डरहुँक्रीहिनहे और जवानहुँक्रीहिनहे
\p
\v 1 ख्रीष्टके कष्टक साक्षी और प्रकट हुइना महिमक सहभागी हुईलक नातासे और एकथो संघरिया-एल्डरके हैसियतसे तुहुरिनमका एल्डरहुँक्रीहिनहे मै आग्रह करतुँ |
\v 2 तुहुरिनके रेखदेखमे धारल परमेश्वरके बगालके हेरचाहा करो | कर लेके नै होके पर अपन इच्छासे, धनके लोभसे नै होके पर उत्साहसे,
\v 3 तुहुरिनके जिम्मामे रहुइयनकेमे अधिकार जमाके नै होके, पर बगालके लग नमूना होके |
\v 4 और जब मूल गोठालो प्रकट हुईहीँ, तब् तुहुरे महिमक नै कुल्मुलैना मुकुट भेटैबो |
\v 5 ओस्तेके जवानहुँकरे, बुह्राइल-पाकल मनैनके अधीनमे बैठो | एकदोसर जहनके अधीनमे रहिके तुहुरे सक्कु जाने नम्रतक लुग्गा घालो | काकरेकी, "परमेश्वर घमण्डीनके विरोध करथाँ, पर नम्रहुँक्रीहिनहे अनुग्रह करथाँ |"
\v 6 तबेकमारे परमेश्वरके शक्तिशाली हाँथेक तरे तुहुरे अपनहे विनम्र बनाऊ, और ऊ उचित समयमे तुहुरिन्हे भारी बनैहीँ |
\v 7 तुहुरिनके सारा फिक्री हुँकारमे सौँप देऊ, काकरेकी ऊ तुहुरिनके वास्ता करथाँ |
\v 8 सचेत रहो, जागल रहो, तुहुरिनके दुश्मन दियाबलस किहिहे भेटाऊँ और खादारुँ कहिके गर्जना सिंह हस खोज्ती नेगत |
\v 9 विश्वासमे बल्गर होके ओकर विरोध करो, काकरेकी संसारभर तुहुरिनके दादू-भैयाहुँक्रे फेन अस्तेहेँ कष्टक अनुभव करे परतिन |
\v 10 सक्कु अनुग्रहक परमेश्वर ख्रीष्टमे अपन अनन्त महिमक लग तुहुरिन्हे बलाइल बताँ | तुहुरे थोरिक बेर कष्ट भोग्बो ते वहे तुहुरिन्हे लावा बनादिहीँ, स्थिर करदिहीँ और शक्तिशाली बनादिहीँ |
\v 11 हुँकिनेहे पराक्रम और शक्ति सदासर्वदा हुईती रहे | आमिन |
\s अन्तिम अभिवादन
\p
\v 12 विश्वासयोग्य भैया सिलासहे यी छुटीमुती पत्र लिखाईतुँ | अर्ती देती मै यी घोषणा करतुँ, कि परमेश्वरके सच्चा अनुग्रह यहे हो | यम्ने तुहुरे स्थिर रहो |
\v 13 बेबिलोनमे रहल तुहुरिनके हस चुनल, और मोरिक छावा मर्कूस फेन तुहुरिन्हे अभिवादन पठाइल बा |
\v 14 एकजे दोसर जहनहे प्रेमके चुम्बनसे अभिवादन करो | ख्रीष्टमे रहल तुहुरिन सक्कु जहनहे शान्ति |
