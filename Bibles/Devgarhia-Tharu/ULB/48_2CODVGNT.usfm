\id 2CO - Devgarhia New Testament
\ide UTF-8
\rem Copyright Information: Creative Commons Attribution-ShareAlike 4.0 License
\h कोरिन्थीहुँक्रीहिनहे पावलके दोसुर पत्र
\toc1 कोरिन्थीहुँक्रीहिनहे पावलके दोसुर पत्र
\toc2 २ कोरिन्थी
\mt1 2 Corinthians
\mt1 २ कोरिन्थी
\c 1
\s कोरिन्थीहुँक्रीहिनहे पावलके दोसुर पत्र
\p
\v 1 परमेश्वरके इच्छा अनुसार येशू ख्रीष्टके प्रेरित पावल और हमार भैया तिमोथीमेसे कोरिन्थीमे रहल परमेश्वरके मण्डलीहे और संगे सक्कु अखैयामे रहल सक्कु सन्तहुँक्रीहिनहे |
\v 2 परमेश्वर हमार बाबा और प्रभू येशू ख्रीष्टसे तुहुरिन्हे अनुग्रह और शान्ति |
\s सान्त्वनाके परमेश्वर
\p
\v 3 हमार प्रभू येशू ख्रीष्टके परमेश्वर बाबा, करुणामय बाबा, और सक्कु सान्त्वनाके परमेश्वरके प्रशंसा हुईस |
\v 4 उहाँ हम्रिहिन्हे सक्कु दु:खमे सान्त्वना देथैँ ताकि हम्रे फेन परमेश्वरसे पाइल उहे सान्त्वनासे केऊ फेन दु:खमे परलहुँक्रीहिनहे सान्त्वना देहे सेकी |
\v 5 काकरेकी जस्तेके हम्रे ख्रीष्टके कष्टमे प्रशस्त करके सहभागी हुईथी, ओस्तेहेँके ख्रीष्टसे सान्त्वनामे फेन प्रशस्त मात्रामे हम्रे सहभागी हुईथी |
\v 6 हम्रे दु:ख पैथी कलेसे यी तुहुरिनके सान्त्वना और उद्दारके लग हो | हम्रे सान्त्वना पैथी कलेसे फेन ऊ तुहुरिनके सान्त्वनाके लग हो | हम्रे भोगल उहे दु:ख तुहुरिन्हे धैर्यके सँग सहेबेर तुहुरिन्हे फेन उहे सान्त्वना अनुभव करथो |
\v 7 तुहुरिनके लग हमार आशा पूर्ण बा | काकरेकी हम्रे जन्थी, कि जस्तेके तुहुरे हमार दु:खमे सहभागी बतो, ओस्तेहेँ नै हम्रे सान्त्वनामे फेन तुहुरिन्हे सहभागी हुईबो |
\v 8 भैया हो, हम्रे एशियामे भोगल दुःखके बिषयमे तुहुरे अन्जान रहबो कहिके हम्रे नै चहथी | काकरेकी हम्रे सहे नै सेक्ना किसिमके अतरा धेउर दब गिल रहली, यी जीवन देख्के हम्रे हरेस खासेकल रही |
\v 9 हम्रिहिन्हे ते मृत्युदण्ड नै भेटाइल जस्ते लागत रहे | हम्रे अपन उप्पर नै हो पर मुअलहुँक्रीहिनके जीवन देके उथुइया परमेश्वरके उप्पर हम्रे भर परी कहिके यी हुई आइल |
\v 10 उहाँ हम्रिहिन्हे असिन भयानक जोखिमसे छुटैलैँ, और उहाँ हम्रिहिन्हे छुतैहीँ | हुँकारे उप्पर हम्रे हमार भरोसा धारल बती कि उहाँ हम्रिहिन्हे फेनदोस्रे छुतैहीँ |
\v 11 तुहुरे फेन प्रार्थनासे हम्रिहिन्हे सहायता करेकपरी | तबे बहुत्ते प्रार्थनाके प्रत्युत्तर हम्रिहिन्हे भेटाइल आशिषके लग बहुत्तेजे हमार पक्षमे धन्यवाद चह्रैहीँ |
\s पावलके योजनामे हेरफेर
\p
\v 12 यिहे बातेमे हम्रे गर्व कर्बी, और हमार विवेक फेन ओकर गबाही दि, की संसारमे और बिशेष कहिके तुहुरिनके सँग हमार सम्बन्धमे हम्रे पवित्रता और ईश्वरीय सत्यतामे चलल बती, यी संसारिक ज्ञान अनुसार नै हो,पर परमेश्वरके अनुग्रह हो |
\v 13 काकरेकी तुहुरे पह्रे और बुझँ नै सेक्ना कोनो फेन बाट हम्रे तुहुरिन्हे नै लिखेथुई और मै आशा करतुँ कि तुहुरे पूर्ण रूपसे बुझ्बो |
\v 14 कि जस्तेके तुहुरे हम्रिहिन्हे कुछु मात्रामे बुझल बतो ओस्तेहेँक हमार प्रभु येशूके दिनमे तुहुरे सम्पूर्ण प्रकारसे बुझ्बो और तुहुरे हमार लग गर्व करे सेक्ना बतो जस्तेहेक हम्रे फेन तुहुरिनके लग गर्व करे सेकी |
\v 15 यी बातके महिन्हे पता हुइक लग और दोहोरो फाईदा हुईस कहिके तुहुरिन्हे थेन आघे अइना इच्छा मै करनु |
\v 16 माकेदोनिया जाईबेर तुहुरिन्केथे आघे भेटघाट करना और माकेदोनियासे तुहुरिन्केथे घुमके आइबेर और हुँक्रीहिनसे यहूदियक मोरिक यात्रामे तुहुरे महिन्हे कना मै चहथुँ |
\v 17 यी करे चाहेबेर मै चिमचाम रहनु का? का मै अपन योजना बनाईबेर संसारिक मनैनके जस्ते एकथो मुहलेकेल ''हो'' कि ''नै हो'' फेन कना हुँ कि?
\v 18 परमेश्वर विश्वासयोग्य रहल जस्ते हमार वचन फेन ''हो'' और ''नै हो'' हुईल नै हो |
\v 19 काकरेकी शिलास तिमोथी और मै तुहुरिनके बिचमे प्रचार करल परमेश्वरके छावा येशू ख्रीष्ट ''हो'' और ''नै हो'' रहतरहित पर हुँकारमे सद्दे ''हो'' किल बा |
\v 20 काकरेकी परमेश्वरके सक्कु प्रतिज्ञा हुँकारमे ''हो'' हुई | तबेकमारे हुँकार वरसे परमेश्वरके महिमाके लग हम्रे ''आमिन'' कथी |
\v 21 पर हम्रिहिन्हे तुहुरिनके सँग ख्रीष्टमे बल्गर परुइया और हम्रिहिन्हे अभिषेक करुइया परमेश्वर नै हुइतैँ |
\v 22 उहाँ हमार उप्पर अपन छाप लगाइल बतैँ, और हमार हृदयमे बयानाके रुपमे पवित्र आत्मा देहल बतैँ |
\v 23 परमेश्वर मोरिक साक्षी हुइतैँ, कि तुहुरिन्हे दण्डसे बचाइक लग मै कोरिन्थिमे नै अइनु |
\v 24 तुहुरिनके विश्वास उप्पर हम्रे अधिकार जमाई नै चहठी, पर तुहुरिनके आनन्दके लग तुहुरिनके सँग मिलके काम करथी | काकरेकी अपन विश्वासमे तुहुरे रुकल बतो |
\c 2
\p
\v 1 तुहुरिन्हे दुःख देहे दोसुरचो फेन नै अइना मै निश्चय करनु |
\v 2 काकरेकी मै तुहुरिन्हे दु:खित करैनु कहिके मै दु:खित कराइल ऊ मनैया बाहेक आउर के महिन्हे खुशी कराई र?
\v 3 और मै ज्या बात लिखनु, ऊ यी कारणसे लिखनु, कि मै आइबेर जोन मनैनसे मै आनन्द पाईपरना रहे ओइनसे मै दु:खित नै हुई | काकरेकी मोरिक आन्द तुहुरिनके सक्कुहुनके आनन्द हुईत कलेसे महिन्हे तुहुरिन्हे सक्कुहुनके बारेमे भरोसा रहे |
\v 4 काकरेकी तुहुरिन्हे दु:खि करैना नै हो, पर तुहुरिनके उप्पर हुइल मोरिक प्रशस्त प्रेम तुहुरे जानो कहिके हृदयक बहुत्ते पीड़ा और वेदनामे बहुत्ते आँश बहैती मै तुहुरिन्हे लिखल रहूँ |
\s पापके क्षमा
\p
\v 5 पर केऊ दुखि कराइल बा कलेसे ऊ महिन्हे नै हो, पर धेउर कड़ा करके नै कना हो कलेसे, तुहुरिन्हे सक्कु जहन कुछु हद सम् दुखि कराइल बा |
\v 6 असिनहे बहुमतसे देहल सजाई यथेष्ट बा |
\v 7 पर बरु तुहुरे उहिन्हे क्षमा करना और सान्त्वना दिहेपरत, नै ते ऊ धेउर शोकमे दुबजाई |
\v 8 तबेकमारे मै तुहुरिन्हे अनुरोध करतुँ, कि ऊ मनैयक उप्पर अपन प्रेम आउर धेउर बनाऊ |
\v 9 तबेकमारे नै तुहुरिन्हे जच्ना और प्रत्येक बातेमे तुहुरे आज्ञाकारी बतो कि नै हुईतो कना पटा पाइक लग मै तुहुरिन्हे लिखल रहूँ |
\v 10 जिहिहे तुहुरे क्षमा करथो, मै फेन क्षमा करथुँ | यदि मै कुहिहे कुछु बातेमे क्षमा करल बतु कलेसे तुहुरिनके लग ख्रीष्टके उपस्थितिमे क्षमा करल बतुँ,
\v 11 ताकि शैतान हम्रिहिन्हे फसाई ना पाए, काकरेकी ओकर युक्त्तिके बारेमे अन्जान नै हुईती |
\s लावा करारके सेवकहुँकरे
\p
\v 12 ख्रीष्टके सुसमाचार प्रचार करे त्रोआसमे आईबेर प्रभुमे मोरिक लग एकथो दवार खुलल रहे,
\v 13 पर मोरिक भैया तीतसहे वहाँ नै भेताइबेर मोरिक मनमे चैन नै हुईल | तबेकमारे ओइनसे बिदा लैके मै माकेडोनिया ओहोँर गैनु |
\v 14 पर परमेश्वरहे धन्यवाद हुईस, उहाँ हम्रिहिन्हे ख्रीष्टमे सद्दे जितेक लग डोरैथैँ, और हुँकार आज्ञाके सुवास्ना हमार वरसे प्रत्येक ठाउँमे फैलैही |
\v 15 काकरेकी उद्दार भेटासेकलहुँक्रे और नष्ट हुइतिरहल्के बिचमे फेन हमार परमेश्वरके लग ख्रीष्टके सुवास्ना हुईस,
\v 16 एकथोक लग मृत्युक दुर्गन्ध और दोसरके लग जीवनके सुगन्ध | यी बातके लग कोन मजा बा?
\v 17 काकरेकी बहुत्ते मनैनके जस्ते हम्रे परमेश्वरके वचन व्यापार नै कर्नाहो, पर परमेश्वरके पठाइल निष्कपट मनैनके रुपमे हम्रे परमेश्वरके आघे ख्रीष्टमे बोल्थी |
\c 3
\p
\v 1 का फेन हम्रे अप्पनेहे तारीफ करे लागल बती ? का किहु किहुहे चाहल जस्ते हम्रे तुहुरिनके ओ तुहुरिनसे औरे जहन सिफारिश पत्र देखाई परि का?
\v 2 तुहुरे नै हमार सिफारिश-पत्र हुइतो , जे सक्कु मनैहुँक्रे चिन्ह और पह्रे सेक्ना कहिके तुहुरिनके हृदयमे लिखल बा |
\v 3 तुहुरेहे देखैथो, का तुहुरे ख्रीष्टके पत्र हुईतो, अथवा हमार सेवाके फल, जोन पत्र मसीले नै हो, पर जीवित परमेश्वरके आत्मासे लिखल बा-पत्थरके सिलौटामे नै हो, पर मासुके हृदयक-सिलौटामे |
\v 4 ख्रीष्ट वरसे परमेश्वरके उप्पर हमार असिन भरोसा बा |
\v 5 कोनो फेन बात हमार ओहोँरसे आइल हो कना दाबी करे हम्रे अप्निहीँ योग्य नै हुईती, पर हमार योग्यता परमेश्वरसे आइत |
\v 6 लावा करारके सेवकहुँकरे हुईतैँ उहाँ हम्रिहिन्हे योग्यक बनैलैँ, लिखल अक्षरमे नै हो, पर पवित्र आत्मामे | काकरेकी लिखित अक्षरते मारत, पर पवित्र आत्मा जीवन देहत |
\s लावा करारके महिमा
\p
\v 7 पर मृत्यु नन्ना व्यवस्थाके अक्षर हुँक्रे पत्थरमे कोरल रहे | ऊ व्यवस्था असीन महिमामय होके आइल, कि ओकर तेजके ओहोँरसे इस्राएलिहुँक्रे मोशक अनुहार हेरे नै सेक्लैँ, यद्देपी ऊ तेज हेरैती जाईत रहे |
\v 8 पवित्र आत्माके सेवा कसिक झन धेउर महिमामय नै हुई?
\v 9 काकरेकी दोषी देखाइल व्यवस्था महिमामय रहे कलेसे, धर्मी देखाइल सेवा झन धेउर महिमामय हुई |
\v 10 काकरेकी जे एकचो महिमामय रहे अब्बे उहिन्हे जित्ना महिमाके कारण आब ऊ महिमामय नै हो |
\v 11 काकरेकी जोन बित्के गैल ऊ महिमाके संगे आइल रहे कलेसे, स्थाई रहुइयन भर आउर धेउर महिमामय पूर्ण हुई परत |
\v 12 तबेकमारे हमार असिन आशा हुईलक ओहोँरसे हम्रे अत्यन्त साहसी हुइल बती |
\v 13 हम्रे मोशा जस्ते नै हुईती, जे ओकर घट्टीगईल महिमाके अन्तिम झलक इस्राएलिहुँक्रे नै देखिँत कहिके अपन अनुहारमे घुम्तो दारत रहिँत |
\v 14 पर ओइनके मन कठोर हुइल रहिँत, काकरेकी आझुक दिनसम पुरान करार पह्रेबेर ऊ घुम्टो पलिरथिन, जोन घुम्टो ख्रीष्टसेकेल हटाजाईट |
\v 15 हो आज सम् फेन मोशक किताब पह्रेबेर ओइनके हृदयमे घुम्टो धारल रथिन,
\v 16 पर जब मनै प्रभु ओहोँर घुम्थैँ, ऊ घुर्घुत हटाजाईट |
\v 17 आब प्रभु आत्मा हुईतैँ, आउर जहाँ प्रभुके आत्मा रथिन, उहाँ स्वतन्त्र हुईत |
\v 18 हम्रे सक्कु घुम्टो हटाइल अनुहारसे प्रभुके महिमा प्रतिबिम्बित करथी, पर एकथो महिमासे दोसर महिमावर चहुँरती हुँकार रुपमे बद्लतीजैथि | परमप्रभुसे यी आइत, जोन आत्मा हुइतैँ |
\c 4
\s माटिक भाँरामे धन
\p
\v 1 तबेकमारे परमेश्वरके कृपा ओहोँरसे हम्रिहिन्हे यी सेवा हुईलक वरसे हम्रे हरेस नै खैथी |
\v 2 हम्रे लाज और लुकछुपके करना काम छोरदेली | हम्रे चलाकी करना काम ओ परमेश्वरके वचनहे मिलावत करना इन्कार करथी | पर सत्यक वचन खुलस्त करके घोषणा करती परमेश्वरके दृष्टिमे हम्रे हरेक मनैनके विवेकमे अप्निहीँ ग्रहणयोग्य करैथी |
\v 3 हमार सुसमाचार घुम्टोसे टोपल रलेसे फेन यी नाश हुउईयनके लग किल घुम्टोसे टोपल बा |
\v 4 ओइनके बिषयमे कना हो कलेसे ख्रीष्ट, जून परमेश्वरके रूप हुइत, हुँकार महिमाके सुसमाचार ओइने नै देखिँत कहिके यी संसारके देव अविश्वासी ओइनके सोचेसेक्नाहे आँधर करा देहल बा |
\v 5 हम्रे अप्निहीँ प्रचार नै करथी, पर येशूक वरसे हम्रे तुहुरिनके दास होके, येशू ख्रीष्ट प्रभु हुइतैँ कहिके प्रचार करथी |
\v 6 जोन परमेश्वर ''अन्धारसे ज्योति चम्किस'' कलाँ, उहाँ हमार मनमे चम्कल बतैँ, ताकि परमेश्वरके महिमाके ज्ञानके ज्योति ख्रीष्टके मुहारमे चम्किस |
\v 7 सर्वश्रेष्ठ शक्ति हमार नै हो पर परमेश्वरके हो कना प्रष्ट पारे यी धन हम्रिहिन्से माटिक भाँरामे बा |
\v 8 हम्रे सक्कु ओहोँरसे दुःखसे घेरल बती, पर डबल नै हुईती | अल्मलमे परल बती, पर निराश नै हुइलहुईती |
\v 9 हटाईल बती, तभुन फेन छोरल नै हुईती | प्रहार करके ढलल बती, तभुन फेन नाश कैल नै हुईती |
\v 10 येशूके जीवन हमार शरीरमे प्रकट हुईस कहिके हम्रे हुँकार मृत्यु सद्दे हमार शरीरमे बोकके नेङ्थी |
\v 11 काकरेकी हम्रे जीवित रहेबेर फेन येशूके कारण सद्दे मृत्युक मुहेम परके बैट्ठी, तबेकमारे कि येशूके जीवन हमार मुनाहा शरीरमे प्रकट हुई सेकिँत
\v 12 असिके मृत्यु हमारमे काम करत, पर जीवनसे तुहुरिनमे |
\v 13 ''मै विश्वास करनु, तबेकमारे मै बोल्नु'' कहल आत्मा हमारमे कहल वरसे हम्रे फेन विश्वास कर्बी, और हम्रे बोल्बी |
\v 14 हम्रे जन्थिकी,प्रभु येशूहे जित्ती करहीँ, और उहाँ हम्रिहिन्हे नै तुहुरिनके सँग हुँकार उपस्थितेमे लन्थैँ |
\v 15 काकरेकी यी सब तुहुरिनके वरसे हुइल हो, ताकि जैसिके अनुग्रह धेउरसेफे धेउर मनैनमे फैल्ती जाई, ओस्तेहेँके परमेश्वरके महिमाके लग धन्यवाद देना काम फेन बहरती जाईस |
\v 16 तबेकमारे हम्रे हरेस नै खैथी | हमार बाहेरके मनै नाशहुईटी गैलैँ तबफेन हमार आत्मिक मनैहुँक्रे भर दिन-दिने लावा हुईती गैलैँ |
\v 17 काकरेकी हमार हलुक और एक्के घचिक दुःखसे हमार लग बहुत्ते और अनन्तके महान महिमा तयार करती बतै |
\v 18 हम्रे देखना बातहे नै हो, पर नै देखना बातहे हेर्थी, काकरेकी देखना बात एक्के घचिक रहत, पर नै देखना बात चाहि अनन्त सम्ममे रहत |
\c 5
\s हमार स्वर्गीय बैठना ठाउँ
\p
\v 1 काकरेकी हम्रे जन्थिकी हमार वास करल यी पार्थिव शरीर ढल गैलेसेफेन स्वर्गमे अनन्तसम्म रहना परमेश्वर देहल हमार घर बा, जोन हाँथसे बनाइल नै हो |
\v 2 यहाँ वास्तवमे हम्रे परिसान होजिथि, और स्वर्गीय डेरा पैना बहुत इच्छा करथी,
\v 3 काकरेकी ऊ लगाके हम्रे नङ्ते नै हुईबी |
\v 4 काकरेकी यी डेरामे रहेबेर चिन्ताले हम्रे गुन्गुनैथी | हम्रे नङ्ते नै हुई कहिके नै हो, पर झन धेउर लुग्गा लगैथी कहिके हो, ताकि जे मरणशील बा ऊ जीवनमे समावेश हुईस |
\v 5 आब हम्रिहिन्हे यी बातेक लग तयार करदेना परमेश्वर नै हुईतैँ, जे हम्रिहिन्हे वाचा स्वरुप पवित्र आत्मा देहल बतै |
\v 6 तबेकमारे हम्रिहिन्हे पूण भरोसा बा | हम्रे जन्थिकी, हम्रे जबेसम्मे शरीरमे रथी, तबेसम्मे प्रभुसे अलग हुईथी |
\v 7 काकरेकी हम्रे विश्वाससे नेग्थी, देखल बातके आधारमे नै हो |
\v 8 हम्रिहिन्हे पूरा भरोसा बा, बरु शरीरमेसे अलग होके प्रभुसे रहे हम्रे चहथी |
\v 9 तबेकमारे चाहे हम्रे शरीरमे हुई, चाहे अलग हुई, हुँकिनहे खुशी करैना नै हमार लक्ष्य हुईत |
\v 10 काकरेकी हम्रे सक्कुजे ख्रीष्टके न्याय-आसनके आघे थरह्याई परत, असिके शरीरमे हुईबेर अप्निहे करल अनुसार प्रत्येक जे मजा आउर खराब प्रतिफल पाई |
\s मिलापके सेवा
\p
\v 11 तबेकमारे प्रभुके डर पता करके हम्रे मनैनहे मनैथी | पर हम्रे ज्या बती परमेश्वर जन्थैँ, और मै आशा करथुँ, ऊ मनैनके विवेकमे फेन प्रष्ट हुई |
\v 12 हम्रे फेन तुहुरिनके आघे अपन तारीफ नै करथो, पर तुहुरिन्हे हमारमे गर्व करना मौका देहेथीँ, ताकि तुहुरे ओइन्हे जवाफ दिहे सेकत, जे मनैनके हृदयक बातेमे नै हो पर बाहरके बातेमे घमण्ड कर्थैँ |
\v 13 यदि हमार होश ठेगान्मे नै हो कलेसे यी परमेश्वरके लग हो, और यदि हम्रे ठीक होशमे बती कलेसे यी तुहुरिनके लग हो |
\v 14 ख्रीष्टके प्रेम हम्रिहिन्हे बाध्य कराई, काकरेकी हम्रिहिन्हे यी निश्चय बा, कि सक्कु जहनके लग एक जाने मुलक ओहोँरसे सक्कुजे मुलैँ |
\v 15 उहाँ सक्कु जहन्के लग मुलैँ, ताकि जिउइयन आबसे अपन लग नै जीना हो, पर हुँकार लग बाचीत, जोन ओइनके कारण मुलैँ, और फेन जीवित पारके उठैलैँ |
\v 16 असिके आबसे हम्रे कुहिहे मनैनके दृष्टि वरसे नै हेरथी | हम्रे ख्रीष्टहे एकथो समयमे मनैनके दृष्टिसे हेरल रही, पर आबसे ओइन्हे ओसिक नै हेरथी |
\v 17 तबेकमारे केऊ ख्रीष्टमे बा कलेसे ऊ लावा सृष्टि हो | पुरान बित्गैल्बा, हेरो, लावा आईल बा |
\v 18 यी सब परमेश्वरसे हुइल हो, जे हम्रिहिन्हे ख्रीष्टद्वारा अपनसँग मेलमिलापमे नन्लैँ, और हम्रिहिन्हे मेलमिलापके सेवा देलैँ,
\v 19 अथवा स्वयम ख्रीष्टमे होके परमेश्वर संसारहे अपन सँग मिलापमे लानतरहिँत | ओइनके अपराधके लेखा नै लेके मेलमिलाप करैना कामके सन्देश उहाँ हम्रिहिन्हे सोपदेहल बतै |
\v 20 तबेकमारे हम्रे ख्रीष्टके राजदूतहुँक्रे हुईती और परमेश्वर हम्रिहिनसे अनुरोध करती बतै | ख्रीष्टके पक्षमे हम्रे ओइन्हे बिन्ती करती, कि तुहुरे परमेश्वके सँग मिलापमे आऊ |
\v 21 काकरेकी हम्रे हुँकारमे परमेश्वरके धार्मिकता बने सेकी कहिके पाप नै चिन्हुइयन परमेश्वर हमार लग पाप बनैलैँ |
\c 6
\p
\v 1 परमेश्वरके सहकर्मी हुईलक ओहोँरसे हम्रे तुहुरिन्हे बिन्ती करती, कि हुँकार अनुग्रह व्यर्थ हुइना देऊ,
\v 2 काकरेकी उहाँ कथैँ, ''ग्रहणयोग्य समयमे मै तोरिक पुकार सुन्नु, और मुक्तिक दिनमे मै तुहुरिन्हे सहायता करनु |'' हेरो, ग्रहणयोग्य समय अब्बे हो, मुक्तिक दिन अब्बे हो |
\s पावलके सङकट
\p
\v 3 हमार सेवामे दोष नैभेताईट कहिके हम्रे केक्रो डगरमे बाधाके कारण नै धरथी,
\v 4 पर प्रत्येक बातेमे हम्रे अपनहे परमेश्वरके सेवक हुईती कना देखैथी धेउर सहनशीलामे, कष्टमे,कठिनाइमे,आपद-बिपद्मे,
\v 5 कुटाई पिटाईमे जेलमे, हुलदंगामे, मेहनतमे जागल, भुँख्लेमे,
\v 6 शुद्धतामे, ज्ञानमे, सहनशिल्मे, दयामे, पवित्र आत्मामे, सत्य प्रेममे,
\v 7 सत्य बोलिमे और परमेश्वरके शक्तिमे, दाहिन और बाउवोर धार्मिकताके हतियार धारण करके,
\v 8 आदरमे और अनादरमे बदनाम और सुनाममे हम्रे ठग्गा जस्ते मान्जिथि, पर हम्रे सच्चा बती
\v 9 अपरिचित हुईलेसे फेन, परिचित बती | मुए लगुइयन जस्ते, तैँ फेन हम्रे बच्ले बती | सजाई भोग्लेसेफेन, मुअल नै हुइती |
\v 10 शोक करुइयन जस्ते बतैँ, पर सद्दे आनन्द करथैँ, गरीब, जैसीन बतैँ, पर बहुत्ते धनी बना देथैँ, असीन बतै जैसिन हमारथे कुछु नै हो तबफेन सक्कु चीज हुईल |
\v 11 कोरन्थी हो, हम्रे तुहुरिन्हे इस्पष्ट कहिदिहल बतु, हमार हृदय तुहुरिनके लग खुल्ला बा |
\v 12 तुहुरिनके ओहोँर हमार स्नेहे कम नै हुईहो, बरु तुहुरिनके हमार प्रतिके स्नेहे पो कम हुईलबा |
\v 13 आब एकर सत्तामे मै अपन लरकाहस मानके कहतुँ, कि तुहुरे फेन अपन हृदय खुल्ला करो |
\s विश्वासी और अविश्वासी
\p
\v 14 अविश्वासीनसे एकथो जुवामे ना जूतो | काकरेकी धर्म और अधर्मक का मेल हुईत? अथवा अन्धारसे ओजरारके का सहभागिता?
\v 15 ख्रीष्टके बेलिआलके सँग का सरोकार? ओ विश्वास करुइयनके विश्वास नैकरुइयन्से का समान?
\v 16 मूर्तिहुँक्रीहिनसे पमेश्वरके मन्दिरके का सम्झौता? काकरेकी हम्रे जीवित परमेश्वरके मन्दिर हुईती, जैसिके परमेश्वर कहल बतैँ, ''मै ओइन्हे वास करबुँ, और ओइनके बिचमे नेङघुम करबुँ, और मै ओइनके परमेश्वर हुईबुँ, आउर ओइने मोरिक प्रजा हुईही''
\v 17 तबेकमारे ओइनके बीच्चेमेसे निकरके आईस,और ओइनसे तुहुरे अलग होजाऊ, परमप्रभु कथैँ | अशुद्ध चीज कुछु ना छुओ, और मै तुहुरिन्हे ग्रहण करबुँ |
\v 18 मै तुहुरिनके बाबा हुईबुँ, और तुहुरे मोरिक छाईछावा हुईबो, सर्वशक्तिमान परमप्रभु कथैँ |''
\c 7
\p
\v 1 तबेकमारे हे प्रिय हो, हम्रिहिन्से यी प्रतिज्ञा हुईलक ओहोँरसे शरीर और आत्माके प्रत्यक किसिमके अशुद्धतासे हम्रे अपनहे शुद्ध करी, और परमेश्वरके डरमे पवित्रताहे सिद्ध ओहोँर बह्रैती जाई |
\s पावलके आनन्द
\p
\v 2 हम्रिहिन्हे तुहुरिनके हृदयमे ठाउँ देऊ | हम्रे केक्रो खराब करल नै हुईती | हम्रे किहुहे भ्रष्टकैल नै हुइती हम्रे केऊ मनैनसे फाइदा उठाईल नै हुइती |
\v 3 तुहुरिन्हे दोषी देखाइक लग मै यी कहल नै हुइतु, काकरेकी मै आग्गिहिँ कहिदेहल बतु, हमार हृदयमे तुहुरिनके लग अतरा सम् ठाउँ बा, कि हम्रे तुहुरिनके संगे मुय आउर बाचे तयार बती |
\v 4 तुहुरिनमे मोरिक बरकाभारी भरोसा बा तुहुरिनके उप्पर मै धेउर गर्व करथुँ | मै सान्त्वानासे भरगिल बतु हमार सक्कु दुःखमे मै अतरा आनन्दित बतु |
\v 5 काकरेकी हम्रे माकेडोनियामे आइल पाछे हमार शरीरहे कुछु विश्राम नै मिलल, पर चारुवरसे हम्रिहिन्हे संकष्ट आइत रहे, बाहेर संर्घष और भित्तर डरैडर रहे |
\v 6 पर उदासीनहे सान्त्वना दिहुइया परमेश्वर तीतसके आगमनके ओहोँरसे हम्रिहिन्हे सान्त्वना देलैँ |
\v 7 ओकर आगमनसेकेल नै हो, पर ऊ सान्त्वनासे फेन, जोन सान्त्वना ओइने तुहुरिनसे पाइल रहिँत | महिन्हे भेतकर्ना तुहुरिनके बरभारी इच्छाके विषयमे ऊ हम्रिहिन्हे कहल | मोरिक लग तुहुरिनके शोकके विषयमे और मोरिक उप्पर तुहुरिनके गहिँर चिन्ताके विषयमे फेन ऊ बटाइल, और अस्तेहेँके मै झन धेउर आनन्दित होगिनु |
\v 8 मै अपन पत्रसे तुहुरिन्हे खिन्न कराइल बतुँ कलेसे फेन ऊ लिखलमे मै दुखि नै हुइतुँ | हुइनाते महिन्हे दुःख हुइल रहे महिन्हे पता हुइल, कि ऊ पत्रसे तुहुरिन्हे थोरचुन समयके लग किल हुइलेसे फेन खिन्न कराइल |
\v 9 तुहुरिन्हे खिन्न हुइल कहिके मै खुशी नै हुइल हुईतुँ, पर तुहुरिनके खिन्नतासे तुहुरिन्हे पश्चात्तापी बनाइल कहिके किल हो, काकरेकी तुहुरे परमेश्वररिय शोकके अनुभव करलो, और हमार ओहोँरसे तुहुरे कुछु नोक्सानी सहेपरल |
\v 10 काकरेकी ईश्वरीय शोकले मुक्तिक लग पश्चात्ताप कराईत, और ओम्ने पस्तैना नै हुईत, पर संसारिक शोकले चाहि मृत्यु उत्पन्न कराईत |
\v 11 काकरेकी हेरो, यी ईश्वरीय शोकले तुहुरिनमे कसिन हौसला उत्पन्न कराइल बा-अप्निहीँ निर्दोष करैना तुहुरिनमे कसिन उत्सुकता बा, कसिन रिस, कसिन डर, कसिन तृष्णा, कसिन जोश, न्याय हुईस कहिके कसिन इच्छा! सक्कु बातेमे तुहुरे अपनहे निर्दोष हुइल प्रमाणित कैल बतो |
\v 12 मै यी पत्र अन्याय करुइया मनैनके ओहोँरसे नै लिखल हो ना ते अन्यायमे परल मनैनके कारणले हो,पर यहे ओहोँरसे की परमेश्वरके दृष्टिमे हमार उप्पर तुहुरिनके उत्साह कसिन बा, ऊ फेन तुहुरिन्हे पता हुईस |
\v 13 तबेकमारे हम्रिहिन्से सान्त्वना मिलल बा | हम्रे भेटाइल अपन सान्त्वना बाहेक तितसके आनन्दमे हम्रे धेउर रमैली, काकरेकी तुहुरिनके ओहोँरसे ओकर मनहे शान्ति मिलल बा |
\v 14 काकरेकी ओकर आघे तुहुरिनके बिषयमे मै कुछु घमण्ड कैल रहूँ कहिके महिन्हे ओम्ने लग नै हुइल | पर जैसीन हम्रे तुहुरिन्हे कहल सक्कु बात सही रहे, ओस्तेहेँके नै तितसके आघे हम्रे कैल घमण्ड फेन सत्य हुईलबा |
\v 15 तुहुरे सक्कु जहन्के आज्ञाकारिता और तुहुरिनके डर और थरथरइती उहिन्हे कैल स्वागत समझ्के लान्के ओकर भित्री स्नेह तुहुरिनके उप्पर झन बहरके आइत |
\v 16 मै रमैबुँ, काकरेकी तुहुरिनके उप्पर मोरिक पूरा भरोसा बा |
\c 8
\s उद्दारके लग प्रोत्साहन
\p
\v 1 भैया हो, माकेडोनियाके मण्डली तुहुरिनमे परमेश्वर देहल अनुग्रहक बिषयमे हम्रे तुहुरिन्हे बताई चहथी |
\v 2 कष्टक भयङ्कर परीक्षाके बिच्चेमे फेन प्रशस्त आनन्द और घोर दरिद्रतामे ओईने उदार-चित्तसे दान देलैँ |
\v 3 काकरेकी मै गवाही देबुँ, का ओइने अपन क्षमता अनुसार और क्षमतासे धेउर फेन अपन राजी खुशीसे देलैँ |
\v 4 ओईने सन्तहुँक्रीहिन् सहायताके लग भाग लिहे पाई कहिके हम्रिहिन्हे आग्रहपूर्वक बिन्ती करलैँ |
\v 5 हम्रे सोचल जस्ते ओइने नै करलैँ, पर ओइने आघे अपनहे प्रभुमे सोप्लैँ, और परमेश्वर इच्छा अनुसार हम्रिहिन्हे देलैँ |
\v 6 तबेकमारे तितस अघेहेसे शुरु कैलक ओहोँरसे तुहुरिनके बिच्चेमे फेन मजा काम ओरवाईट कहिके हम्रे उहिन्हे बिन्ती कर्ली |
\v 7 पर जस्ते सक्कु बातेमे तुहुरे बहरके गैल बतो, अर्थात विश्वासमे, वचनमे, ज्ञानमे, सक्कु जोशमे और हमार उप्पर तुहुरिनके प्रेममे, यस्तेहेके तुहुरे यिहे मजा काममे फेन प्रशस्त होओ |
\v 8 मै यी आज्ञाके रुपमे कहल नै हो, पर औरे जहन्के जोशसे तुलना करके तुहुरिनके प्रेम फेन सत्य हो कहिके प्रमाणित करक लग मै यी कहल रहूँ |
\v 9 काकरेकी हमार प्रभु येशू ख्रीष्टके अनुग्रह तुहुरिन्हे पता बा, उहाँ धनी रहिँत, पर तुहुरिनके कारण उहाँ गरीब हुइलैँ, तैँ फेन हुँकार गरीबीसे तुहुरे धनी हुई सिको |
\v 10 आब यी बिषयमे भर मोरिक सल्लाह यिहे हो-एक वर्ष आघे जोन देना काम तुहुरे शुरु करलकेल नै हो, पर ऊ कैल मजा ईच्छा फेन करल रहो, उहिन्हे आब पुराकरना तुहुरिनके लग मजा हुई |
\v 11 इच्छा करनामे तुहुरिनके जोन तत्परता रहे ओस्तेहेँक अपन क्षमता अनुसार देके यी कामहे पूरा करो |
\v 12 काकरेकी देना तत्परता बा कलेसे मनैनके थेन रहल अनुसारके दान ग्रहणयोग्य हुईत, नै हो ते ओकर अनुसार नै हो |
\v 13 तुहुरिन्हे बोझ हुईस और आउर जहन्हे हलुक हुईस कहिके मै यी कहल नै हुइतुँ,
\v 14 पर समानताके हिसाबले यी अब्बक समयमे तुहुरिनके प्रशस्ततासे ओइनके कमी पूरा हुईस, और ओइनके प्रशस्ततासे तुहुरिनके कमी पूरा करदिँत | यस्तेहेके सक्कुमे बराबर हुईस्,
\v 15 जस्ते लिखल बा, ''बहुत्ते बितुरुइयनके सँग धेउर कुछु नै रहल, और थोरचे बितुरुइयनहे कमी नै हुई |''
\s तीतस कोरिन्थमे
\p
\v 16 पर परमेश्वरहे धन्यवाद हुईस, जे ओइनके हृदयमे तुहुरिनके लग उहे फिक्री धरदेलैँ |
\v 17 काकरेकी ऊ हमार सम्झाइलहे मानल किल नै हो, पर अप्निहीँ फेन धेउर उत्साहित होके अपन चाहनाले तुहुरिनके उहाँ अईती बतैँ |
\v 18 आउर हम्रे ओकर सँग ऊ भैयाहे पठाईती, जे सुसमाचारके प्रचारमे सक्कु मण्डलीक बिच्चेमे चरचित बतैँ |
\v 19 आउर अतरा फेन नै हो, पर प्रभुमे महिमाके लग और हमार सदभाव प्रकट करक लग हम्रे कर्तिरहल मजा काममे हमारसँग जाइक लग मण्डली ओहोँरसे ऊ छानगिल बतैँ |
\v 20 उदार-चित्तले देहेल यी दान चलाई बेर ऊ बारेमे किउफेन हम्रिहिन्हे दोषी नै दिँत कहिके हम्रे चहथी |
\v 21 काकरेकी हम्रे प्रभुके नजरमे किल नै हो, पर मनैनके दृष्टिमे फेन जोन मजा बा ऊ करना लक्ष्य धरथी |
\v 22 ओइनके सँग अपन भैयाहे पठाईती, जिहिहे हम्रे कैयोचो जाँच के बहुत्ते चीजमे जोशिला भेटाइल बती | तुहुरिनके उप्पर हुइल ओकर बरभारी भरोसक ओहोँरसे ऊ झन धेउर जोशिला हुइल बतैँ |
\v 23 तीतस भर मोरिक सहभागी और तुहुरिनके सेवामे मोरिक सहकर्मी हुइतैँ, और भैयाहुँक्रे भर मण्डलीक दूतहुँक्रे और ख्रीष्टके महिमा हुइतैँ |
\v 24 तुहुरिनके प्रेम और तुहुरिनके विषयमे करल हमार गर्वक प्रमाण मण्डलीक आघे यी मनैनहे देऊ |
\c 9
\p
\v 1 सन्तहुँक्रिहिनके लग देहल भेटीक विषयमे तुहुरिन्हे लिख्तीरहेपरी कना आवश्यक नै हो |
\v 2 काकरेकी मै तुहुरिनके तत्परता जन्थुँ | एकर विषयमे माकेडोनियाके मनैनके आघे तुहुरिनके गर्व करती मै कहल रहूँ, कि पोहोर सालसे अखैयाके मनै तयारी होगिल बतै | तुहुरिनके जोशले तुहुरिनमेसे बहुत्ते जहनहे उत्तेजित करल बा |
\v 3 पर यी विषयमे तुहुरिनके लग हम्रे गर्व कैल व्यर्थ ना हुईस, और मै कहल अनुसार तुहुरे तयार रहहो कहिके मै भैयनहे पठैईबु |
\v 4 यदि केऊ माकेड़ोनियाकेहुक्रे मोरसँग अइलैँ और तुहुरिन्हे तयार नै भेतैलैँ कलेसे हम्रे लाजमे परजीबी, और तुहुरिन्हे फेन कम लाज नै हुई, काकरेकी हम्रे तुहुरिनके उप्पर बरभारी आशा धरेल रही |
\v 5 तबेकमारे तुहुरे प्रतिज्ञा करल भेटीक प्रबन्ध अग्घेहेसे मिलाइक लग महिन्से आघे भैयनहे तुहुरिनके वहाँ पठैना मै मजा देखनु | यस्तेहेके यी भेटी जबरजस्ती नै हो, पर राजी खुशीसे देहल भेटीक रुपमे तयार हुईस् |
\s उद्दार-चित्तसे बुइना
\p
\v 6 पर बात यहे हो, कि थोरचे बुउईएयन थोरचे कटही, और प्रशस्तसे बुउईयन प्रशस्तसे कटनी करहीँ |
\v 7 फेन प्रत्येक मनैया अपन मनमे सोचल जस्ते दिहेत, इच्छा नै हो ते नै हो, ना ते करकाबमे परके | काकरेकी खुशीसाथ दिहुइयनहे परमेश्वर प्रेम करथैँ |
\v 8 परमेश्वर तुहुरिन्हे प्रत्येक आशिष् प्रशस्त मात्रामे दिहे सेक्थैँ, तैँ फेन तुहुरिनके सँग सद्दे प्रत्येक चीज प्रशस्त हुईस, और प्रत्येक मजा कामके लग तुहुरे प्रशस्त मात्रामे दिहे सेकत |
\v 9 असिक लिखल बा, ''ऊ बुईत और गरीबहुँक्रीहिनहे देहत , ओकर धार्मिकता सदादिन पलिरहत |''
\v 10 बोउईयनहे बीया और खाइक लग खाना दिहुइयन्हे तुहुरिन्हे बिऊ दिही, और ओम्नेहेँ बह्रही, आउर तुहुरिनके धार्मिकताके फसल बह्रही |
\v 11 तुहुरिनके बरभारी उद्दारके लग प्रत्यक बातेमे तुहुरे धनी करिबो, जोन उद्दारताले हम्रिहिनसे परमेश्वरमे चह्रैना धन्यवाद उत्पन्न कराई |
\v 12 यी सेवाके कामले सन्तहुँक्रीहिनहे कमी पूरा हुईत | ओत्रे किल नै हो, परमेश्वर ओहोँर बहुत्ते धन्यवादके भावना उर्लती आइत |
\v 13 सेवाके यी जाँच के भित्तर तुहुरे ख्रीष्टके सुसमाचार स्वीकार करना अपन विचार आज्ञाकारिताके ओहोँरसे अर्थात ओइने और सक्कु जहन्के लग तुहुरे उद्दार-चित्तसे देहल भेटी ओहोँरसे परमेश्वरके महिमा हुई |
\v 14 परमेश्वरके असीम अनुग्रह तुहुरिनमे रहलक ओहोँरसे ओइने तुहुरिनके तिर्सना करथैँ, और तुहुरिनके लग प्रार्थना करथैँ |
\v 15 हुँकार वर्णन करे नै सेक्ना वरदानके लग परमेश्वरहे धन्यवाद हुईस् |
\c 10
\s पावलके सेवा
\p
\v 1 मै पावल तुहुरिनके आघे नम्र हुईबु, पर दूर हुईबेर तुहुरिनके वरसे साहसी हुईबु! ख्रीष्टके नम्रता और कोमलताके ओहोँरसे मै तुहुरिन्हे बिन्ती करबुँ |
\v 2 मै तुहुरिन्हे बिन्ती करबुँ, कि तुहुरिनके ओहोँर आइबेर मै देखैम कहिके सोचल ऊ साहस निर्भयहोके ओइन्हे देखाई ना परिस, जेने हम्रे सांसारिक तरिकासे काम करथी कलेसे शंका करथैँ |
\v 3 काकरेकी हम्रे संसारके हुईती, तैँ फेन सांसारिक लराई ते नै लरथीँ |
\v 4 काकरेकी हमार लराईमे अस्त्र-शस्त्र सांसारिक नै हो, पर किल्ला नाश करना ईश्वरीय सामर्थ्य ओकरमे बा |
\v 5 परमेश्वरके ज्ञानके विरुद्धमे अईना बहस और प्रत्येक अहंकारपूर्ण बाधाहे हम्रे नाश करथी और प्रत्येक विचारहे ख्रीष्टके आज्ञापालन करक लग कब्जामे लन्थी |
\v 6 तुहुरिनके आज्ञाकारिता पूरा हुईते प्रत्येक आज्ञाकारिताहे दण्ड देहे हम्रे तयार बैठ्बी |
\v 7 तुहुरे आखिक आघे रहल चीजहे हेरो | केऊ मनैनहे यी भरोसा बाँकी ऊ ख्रीष्टके हो कहिके, अप्निहीँ सम्झसेकत, कि जैसीन ऊ ख्रीष्टके हो, हम्रे फेन ख्रीष्टके हुईती |
\v 8 काकरेकी हम्रे अधिकारके विषयमे मै कुछु धेउर घमण्ड करनु कलेसे फेन मै लाजमे नै परम,काकरेकी यी अधिकार तुहुरिनके बिगारक लग निहो, पर तुहुरिनके सुधारके लग प्रभु देहल बतैँ |
\v 9 मै तुहुरिन्हे लिखल चिट्ठी तुहुरिन्हे डर देखाईक लग हो कहिके ना सोचो |
\v 10 काकरेकी ओईने कथैँ, ''ओकर चिट्ठी गहकिला और प्रभावशाली रथिन, पर ऊ अप्निहीँ उपस्थित हुईबेर ऊ कमजोर हुईत और ओकर वचनके कुछु महत्व नि हुईत |''
\v 11 ओइसिन मनैहुँक्रे यी याद करीत्, कि हम्रे अप्निहीँ उपस्थित नैहुइल्मे चिट्ठिक ओहोँरसे ज्या कथो, उपस्थित हुईबेर फेन उहे काम करथी
\v 12 अपन तारीफ अप्निहीँ करना केऊ-केऊ मनैनसे हम्रे अप्निहीँ अपनहे एकठो सिह्रीमे धारे, या अपनहे ओइनके सँग तुलना करे हम्रे हिम्मत निकर्थी | पर ओईने अपनहे अप्निहीँ एक दोसरसे नापके हेरेबेर या तुलना करेबेर ओईने मूर्ख निकरजिथैँ |
\v 13 हम्रे सीमासे बाहेर कदापि घमण्ड नै करथी, पर तुहुरिनके सँग पुगक लग परमेश्वर हम्रिहिनहे तोकदेहल सिमाभित्तर नै रहबी |
\v 14 तुहुरिनके वहाँ नै आइल जस्ते हम्रे बह्रा-चह्राके घमण्ड नै कर्बी, काकरेकी ख्रीष्टके सुसमाचार लैके तुहुरिनके वहाँ सुरुमे पुगुइया हम्रे नै रही |
\v 15 हम्रे सीमा नाहाङके औरे जहन्के मेहनतमे घमण्ड नै करथी, पर हमार आशा यी बात कि तुहुरिनके विश्वास बहरती जाईबेर तुहुरिनके बिच्चेमे हमार क्षेत्र झन बहरती जाई,
\v 16 ताकि हम्रे औरे जहन्के क्षेत्रमे आग्घेहे होसेकल काममे घमण्ड नै करके तुहुरिनसे बाहरके ठाउँमे सुसमाचार प्रचार करे सेकी |
\v 17 '' घमण्ड करुइया परमप्रभुमे घमण्ड करीत् | ''
\v 18 काकरेकी अपन तारीफ अप्निहीँ करना मनै स्वीकार निकर्जाईट, पर जेकर तारीफ प्रभु करत, उहे ग्रहण करजाजाईट |
\c 11
\s पावल और झूठा प्रेरितहुँक्रे
\p
\v 1 तुहुरे मोरिक थोरचे मूर्खता सहदेलेसेफेन हुइना! कृपया सहदेओ!
\v 2 ईश्वरीय दुःखसे मै तुहुरिनके उप्पर दुखि हुईल बतुँ | एकथो थरवक पवित्र दुलहीके रुपमे तुहुरिन्हे प्रस्तुत करे मै ख्रीष्टसे तुहुरिनके ठकौनी करदेनु |
\v 3 पर जैसिके सँप्वा अपन चलाँखीसे हव्वाहे छकवाइल , ओस्तेहेँके ख्रीष्ट ओहोँर तुहुरिनके निष्कपट और पवित्र भक्तिसे तुहुरिनके विचार भ्रममे परत कि कहिके महिन्हे डर लागल बा |
\v 4 काकरेकी यदि कोनो मनैया आके हमार प्रचार कैलसे फेन दोसर येशूहे प्रचार करल कहिके, या ओईने पाइल आत्मासे फेन दोसर आत्मा तुहुरे ग्रहण करलो कलेसे तुहुरे यी सक्कु जहन्के आघे सजिलोसे झुक्ठो |
\v 5 कौनो बातेमे मै ऊ बरभारी से बरभारी प्रेरितहुँक्रीहिनसे थोरचे फेन कम नै हुईतुँ |
\v 6 मै सिपार वक्त्ता नै हुइलेसे फेन मोरिकमे ज्ञानके कमी नै हो | यी बात हम्रे प्रत्येक तरिकासे तुहुरिन्हे सफासे देखा देहल बतु |
\v 7 अपनहे छुटी कहिके तुहुरिन्हे भर बरभारी कराऊ कहिके परमेश्वरके सुसमाचार मै तुहुरिन्हे ओस्तेहेँ सुनाई बेर का मै पाप करनु ते?
\v 8 तुहुरिनके सेवा कर औरे मण्डलीनसे आर्थिक सहायता लेनु मै ऊ मण्डलीनहे लुत्नु |
\v 9 ओइनके संगे रहेबेर जब महिन्हे कमी हुइल रहे मै केक्रो बोझ नै हुइनु, काकरेकी माकेडोनियासे आइल भैयाहुँक्रे मोरिक कमी पूरा करदेलैँ |
\v 10 ख्रीष्टके सत्यता मोरिकमे बा, और अखैयाके यरियामे इलाकामे मोरिक यी गर्वहे किउफेन रोके नै सेकी |
\v 11 काकरे? का मै तुहुरिन्हे प्रेम नै करथुँ कहिके हो का? परमेश्वर जन्थैँ, कि मै तुहुरिन्हे प्रेम करथुँ!
\v 12 मै ज्या काम करती बतुँ फेन करती रहम, ताकि ऊ मनैनके दाबीहे काटेसेकम, जोनहुँक्रीहिनके धम्कीसे करल सेवा-कर्महे हमार बराबर बा कहिके कथैँ |
\v 13 काकरेकी ओइसिन मनैहुँक्रे झूठा प्रेरितहुँक्रे और छलके काम करुइयन हुइतैँ, और ख्रीष्टके प्रेरितहुँक्रीहिनके भेस लगाके नेगुइयन किल हुईतैँ |
\v 14 यी कौनो अचम्मक बात नै हो, काकरेकी शैतान फेन ज्योतिर्मय स्वर्गदूतहुँक्रीहिनके भेस धारण करत |
\v 15 तबेकमारे यी कौनो अनौठो बात नै हो, बातहुँक्रीहिनके रुपमे अपन भेस बदल्थैँ | ओइनके अन्त्य ओइनके काम अनुसार हुई |
\s पावलके कष्टहुँक्रे
\p
\v 16 मै फेन कहतुँ, कौनो मनैया महिन्हे मूर्ख ना सम्झित | पर ओईने ओइसिन समझ्थैँ कलेसे फेन मुर्खहे जस्ते महिन्हे ग्रहण करो, ताकि मै फेन कुछु घमण्ड करे सेकुँ |
\v 17 मोरिक यी घमण्डके निश्चयमे, मै प्रभुके अधिकारमे नै हो,पर मूर्ख जस्ते बोल्ति बतुँ |
\v 18 बहुत्तेजे सांसारिक बातेमे घमण्ड करलक ओहोँरसे मै फेन घमण्ड करथुँ |
\v 19 तुहुरे अप्निहीँ अतरा बुद्धिमान हुईल बतो कि खुशीक संगे मूर्खहुँक्रिहिन्हे सहथो |
\v 20 काकरेकी यदि कोनो मनैया तुहुरिन्हे कमारा बनाईट, या तुहुरिन्हे अपन शिकार बनाईट, या तुहुरिनसे फाईदा उठाईट, आउर धाक लगाईट, या तुहुरिन्हे मुहेम थप्पर लगाईट कलेसे फेन तुहुरे सक्कु सहथो |
\v 21 लज्जित होके स्वीकार करथुँ, कि हम्रे भर यी सक्कु सहे नौ सेक्ली | पर केऊ कौनो बातेमे घमण्ड करत कलेसे, मै फेन ऊ बातेमे घमण्ड करथुँ | हो, मै मूर्ख जस्ते बोलतुँ |
\v 22 का ओईने हिब्रू हुइतैँ | मै फेन हुईतुँ का ओईने अब्राहामके सन्तान हुईतैँ? मै फेन हुईतुँ |
\v 23 का ओईने ख्रीष्टके सेवक हुइतैँ? मै आउर असल सेवक हुईतुँ- पागल जस्ते मै बोलतुँ | मै धेउर परिश्रम करनु | झेलमे झन कैयोचो पर्नु | अनगिन्ती कोर्रा खैनु | मृत्युक मुहेम घरी-घरी पर्नु |
\v 24 पाँचचो मै यहूदीनके हाँथसे एक कम चालीस करके कोर्रा खैनु |
\v 25 तीनचो महिन्हे लट्ठी लेके पित्लैँ | एकचो पत्थ्रासे मरलैँ | तीनचो मै चौर्हल जहाज ध्वस्त हुइल | एक दिन एक रात मै समुद्रमे बिताइल बतुँ |
\v 26 मोरिक घरिघरिक यात्रामे मै लदियक जोखिममे पर्नु, डाकूहुँक्रीहिनके जोखिममे, अपन जातिनके मनैनके जोखिममे, अन्यजातिहुँक्रीहिनके जोखिममे, शहरके जोखिममे, उजाड़-ठाउँके जोखिममे, समुन्दरके जोखिममे, झूट भैयनसे अइना जोखिममे |
\v 27 मेहनत और कष्टमे, कैयो रात निदासल रातमे, भुँख और प्यासमे, घरी-घरी उपवासमे, जार और नग्नातमे पर्नु |
\v 28 आउर बात बाहेक सक्कु मण्डलीनके फ्रिक्रीके बोझ मोरिक उप्पर बा |
\v 29 के कमजोर बा और मै भर नै हुइतुँ? के पापमे फँसाइल बा और मै भर व्याकुल नै हुईम?
\v 30 मै गर्व करहीँ पर्ना हो कलेसे, मै अपन कमजोर देखैना बातेमे गर्व करबुँ |
\v 31 प्रभु येशूके परमेश्वर और पिता, जे सदासर्वदा धन्य बतैँ, उहाँ जन्थैँ मै नै थग्ठुँ |
\v 32 दमस्कसमे अरितस राजाके हाकिम महीन पक्रे दमस्कस शहरमे पहरा धारल रहे |
\v 33 पर देवालके एकथो झ्याल ओहोँरसे छित्नीमे धारके महिन्हे पर उतारदेलक ओहोँरसे मै ओकर हाँथेमसे निकरगिनु |
\c 12
\s पावलके दर्शन और ओकर काँढो
\p
\v 1 महिन्हे गर्व करहीँ परत | पर यम्नेसे फाईदा कुछु नै हुइलेसे फेन, प्रभुसे पाइल दर्शन और प्रकाशहुँक्रीहिनके बात मै करतुँ |
\v 2 ख्रीष्टमे मै एकथो मनैयाहे चिन्थुँ, जे चौध वर्ष आघे तेस्रो स्वर्गसम उठाके लैगिल | ऊ शरीरमे लैगिल कि शरीरविना, पर मै नै जन्थुँ, परमेश्वर जन्थैँ |
\v 3 मै यी मनैयाहे चिन्थुँ, शरीरमे हो कि विनाशरीरमे, ऊ महिन्हे पता नै हो, पर ऊ मनैया स्वर्गलोगमे उठाके लैगिल, यी बात परमेश्वर जन्थैँ |
\v 4 और वहाँ नै बताई परना बात ऊ सुनल, जोन मनैयाहे उच्चारणसम फेन नै करे परत |
\v 5 यी मनैयनके पक्षमे मै गर्व करबुँ, पर अपन ओहोँरसे कनु मोरिक कमजोरी बाहेक औरे बातेमे मै गर्व नै करबुँ |
\v 6 यदि मै गर्व करना इच्छा करम कलेसे फेन मै मूर्ख नै बनम, काकरेकी मै सत्य बोल्ती रहम | मनैहुँक्रे मोरिकमे देखल और महिन्से सुनल सेफे धेउर केउफे महिन्हे नै थन्हो कहिके मै गर्ब कर्नासेफे रोक्जिम |
\v 7 पर प्रशस्त प्रकाशहुँक्रीहिनके कारण घमण्डसे मै धेउर नै फुलुँ कहिके महिन्हे सतैना और घमण्डसे रोकक लग शैतानके दूत, आउर एकथो काता मोरिक शरीरमे देहल |
\v 8 यी मोरिकमेसे हत्जाईस कहिके मै तीनचो प्रभुसे बिन्ती करनु |
\v 9 पर महीन उहाँ कलाँ, ''मोरिक अनुग्रह तोरिक लग पर्याप्त बा, काकरेकी मोरिक शक्ति कमजोरीमे सिद्ध हुईत |'' तबेकमारे ख्रीष्टके शक्ति मोरिक उप्पर वास करीत् कहिके मै बरु मोरिक कमजोरीमे धेउर खुशीक संगे गर्व करबुँ |
\v 10 तबेकमारे ख्रीष्टके कारण कमजोरिमे, बदनामीहुँक्रिहिन्के, कठिनाईमे, सतावटमे, आफतमे मै सन्तुष्ट रथुँ | काकरेकी जब मै कमजोर बतुँ, तबे मै शक्तिशाली बतुँ |
\s कोरिन्थीहुँक्रीहिनके लग पावलके चिन्ता
\p
\v 11 मै मूर्ख हुईल बतु | तुहुरे महिन्हे असिक करे कर लगाइल, काकरेकी तुहुरिनसे ते मोरिक प्रशंसा करे पर्ना रहे | काकरेकी मै कुछु नै रहलेसेफेन सर्वोच्च प्रेरितहुँक्रीहिनसे फेन मै तुच्छ नै हुईतुँ |
\v 12 सत्य प्रेरितके लक्षण भर पूरा धैर्यके सँग, चिन्ह, चमत्कार और शक्तिके कामओहोरसे ओइनके बिचमे प्रकट कैल रहे |
\v 13 आकुर सक्कु मण्डलीहुँक्रीहिनके तुलनामे तुहुरे कौन बातमे थोरचे निगाह पैलो? हो, एकथो बातेमे तुहुरे महिन्हे क्षमा करे परत, मै तुहुरिनके लग बोझ नै बन्नु |
\v 14 आब तिसरचो तुहुरिनके ओहोँर अईना मै तयार बतु | मै तुहुरिनके लग बोझ नै हुईम, काकरेकी मै तुहुरिनके सम्पत्ति नै हुईतुँ पर तुहुरिन्हे चहथुँ | काकरेकी दाई-बाबनके लग छाईछावा नै हुईतैँ, पर छाई छावनके लग पो दाई-बाबा जम्माकरे परत |
\v 15 मै तुहुरिनके लग अनज्यादी खुशीक संगे खर्च करम, और स्वयम् अप्निहीँ फेन खर्च करम | यदि मै तुहुरिन्हे धेउर प्रेम करनु कलेसे, का मै भर कम प्रेम पैना?
\v 16 मै तुहुरिन्हे बोझ नै बोकैनु, यी ठिके हो, पर मै चलाकी करनु तुहुरिन्हे फसैनु कहिके तुहुरे कथो|
\v 17 मै तुहुरिनके उहाँ पठाईलहुकन मेसे कौनो मनैनके ओहोँरसे तुहुरिनसे का मै फाईदा उठैनु?
\v 18 मै तुहुरिन्हे जाऊ कहिके आग्रह करनु, और ऊ भैयाहे ओकर संगे पठैनु | का तीतस तुहुरिनसे का फाईदा उठाईल? का हम्रे एकथो आत्मा ओहोँरसे नै चल्ली? का हम्रे एकथो पौलीमे नै नेंग्ली?
\v 19 का तुहुरे यी सोच्ती बतो, कि अत्राबेर तुहुरिनके साम्ने हम्रे अपन फाईदा दिहत बती? प्रिय हो, हम्रे परमेश्वरके साम्ने ख्रीष्टमे बोल्ती रहल बती, आउर यी सक्कु तुहुरिन्हे बल्गर बनाइक लग हो |
\v 20 काकरेकी मै आईबेर मै सोचल जस्ते तुहुरिन्हे नि भेटाई बेर, और तुहुरे फेन महिन्हे अपन सोचल जस्ते नै भेतैबो कहिके महिन्हे डर लागल बा | शायद उहाँ झगरा, डाह, रिस, स्वार्थ, बदख्वाई, निन्दो-चर्चो, अभिमान और गोलपाल हुई थुई |
\v 21 महिन्हे डर लागत, कि मै फेन आइबेर मोरिक परमेश्वर महिन्हे तुहुरिनके सामुन्ने गिरादिही, और बहुत्ते जहन्के लग मै शोक करे पर्ना बा, जेने आघे पाप करत रहिँत, और अपन कैल अशुद्धता, व्यभिचार और छाडापनसे पश्चात्ताप नै करल हुईही साईद |
\c 13
\s अन्तिम चेताउनी
\p
\v 1 तेसरचो मै तुहुरिनके उहाँ अईबुँ | कोनो फेन दोष दुई आउर तीन साक्षीनके गवाही ओहोँरसे साबित करजाजाई |
\v 2 दोसुरचो तुहुरिनके बिच्चेमे हुईबेर मै तुहुरिन्हे चेताउनी दिहेल जस्ते आब उपस्थित नै हुईबेर फेन मै तुहुरिन्हे चेताउनी नै देम | मै फेन आईबेर आघे-आघे पाप करुइयन और आउर कुहिहे फेन मै नै छोरम-
\v 3 काकरेकी ख्रीष्ट मोरिकमे बोलत कना प्रमाण तुहुरे चहथो | तुहुरिनके सँगके व्यवहार उहाँ कमजोर बतैँ, पर उहाँ तुहुरिनके शक्तिशाली बतैँ |
\v 4 काकरेकी कमजोरमे उहाँ क्रूसमे टाँगदेलै, पर परमेश्वरके शक्तिमे उहाँ जीवित हुईलैँ | असिके हम्रे हुँकार सँग कमजोर बती, पर तुहुरिनके सँग हमार व्यवहारमे परमेश्वरके शक्ति ओहोँरसे हम्रे हुँकार सँग जिजैबी |
\v 5 तुहुरे विश्वासमे बल्गर बतो कि नै हुईतो कहिके अप्निहीँ अपनहे जाँच के हेरो | अपनहे जाँचो जाँचमे असफल नै हुइलो कलेसे येशू ख्रीष्ट तुहुरिन्हे बतैँ कहिके तुहुरिन्हे पता हुई पर्ना हो!
\v 6 मै आशा करम, का हम्रे असफल हुईल नै हुईती कलेसे तुहुरे पता पैनेबतो |
\v 7 पर हम्रे परमेश्वरमे प्रार्थना करथी, कि तुहुरे कुछु खराबी ना करो | हम्रे परीक्षामे उत्तीर्ण हुईल जस्ते देखा नै पर्ना हो | हम्रे असफल हुईल जस्ते देखा परलेसेफेन तुहुरे भर ज्या मजा बा ऊ करो |
\v 8 काकरेकी हम्रे सत्यक बिरुद्धमे कुछु नै करे सेकम, केवल सत्यक लग किल करे सेकम |
\v 9 काकरेकी हम्रे कमजोर हुईबेर और तुहुरे बल्गर हुईबेर हम्रे आनन्दित हुईथी | तुहुरिनके प्रगतिके लग हम्रे प्रार्थना करथी |
\v 10 तुहुरिनसे अल्गे हुईबेर मै यी लिखतुँ, तबेकमारे कि तुहुरिनके उहाँ आईबेर प्रभु महिन्हे देहल अधिकार कठोरकेसाथ मै प्रयोग करे नै परिस | ऊ ते उहाँ बनाई लग देहल हो, भस्काइक लग नै हो |
\s अन्तिम अभिवादन
\p
\v 11 अन्तमे भैया हो, आब बिदा देऊ | सिद्धताके लक्ष्य धरो | सान्त्वना पाओ | एक दोसरसे सहमति होओ | शान्तिमे रहो, और प्रिय और शान्तिके परमेश्वर तुहुरिनके सँग हुईही |
\v 12 एक दोसरहे पवित्र चुम्बनसे अभिवादन करो |
\v 13 सक्कु सन्तहुँक्रे तुहुरिन्हे अभिवादन पठाईल बतैँ |
\v 14 प्रभु येशू ख्रीष्टके अनुग्रह, परमेश्वरके प्रेम और पवित्र आत्माके सङ्गति तुहुरिन सक्कु जहन्मे रहिँत |
