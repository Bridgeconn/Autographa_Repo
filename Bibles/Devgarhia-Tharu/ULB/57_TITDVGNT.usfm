\id TIT - Devgarhia New Testament
\ide UTF-8
\rem Copyright Information: Creative Commons Attribution-ShareAlike 4.0 License
\h तीतसहे पावलके पत्र
\toc1 तीतसहे पावलके पत्र
\toc2 तीतस
\mt1 Titus
\mt1 तीतस
\c 1
\p
\v 1 परमेश्वरके दास और येशू ख्रीष्टके प्रेरित पावलसे, परमेश्वरके चुनल हुँक्रीहिनके विश्वास और भक्तिसे मिल्ना ओइनके सत्यक ज्ञान बर्हाइक लग,
\v 2 जोन विश्वास और ज्ञान अनन्त जीवनके आशामे स्थिर बतै, और कबु झूट नै बोलुइया परमेश्वर अनन्त कालसे प्रतिज्ञा करलैँ |
\v 3 परमेश्वर हमार मुक्तिदातक आज्ञा अनुसार महिन्हे जिम्मा देहल प्रचारसे बरह्या समयमे उ अपन वचन प्रकट करलैँ |
\v 4 एक्के विश्वासमे हुइल मोरिक सच्चा लरका तितसहे - परमेश्वर बाबा और हमार मुक्तिदाता येशू ख्रीष्टसे अनुग्रह और शान्ति |
\s क्रेटमे तीतसके काम
\p
\v 5 तबेकमारे मै तुहुरिन्हे क्रेटमे छोरनु, कि मै तुहुरिन्हे अह्राइल जस्ते तुँ वहाँ आधा बात ओइन्हे पूरा करहो, और हरेक बजारमे एल्डरहुँक्रीहिनहे नियुक्त करना |
\v 6 एल्डर एकथो जन्नीक थरवा और बिना दोष लागल और असिन मनैया होए, जेकर छाईछावाहुँकरे विश्वासी रहिँत, और चरित्रहीन और अनाज्ञाकारी नै हुँइत |
\v 7 काकरेकी परमेश्वरके काम करुइया हुइलक वरसे बिशप भर दोषरहित हुई परत | उ खराब और झत्ति रिसैना, वा मतवाला, वा झगराहा वा धनके लोभी नै हुई परत,
\v 8 पर पहुनक सत्कार करुइया, भलाई प्रेम, अपनहे वशमे धरना, इमान्दार, पवित्र और संयमी हुई परत |
\v 9 उहिन्हे सिखाइल विश्वासयोग्य वचनमे ऊ हिर्गरसे बैठे परत, ताकि उ पक्का सिद्दान्त अनुसार शिक्षा देहे सेके, और उ बातहुँक्रीहिनके खण्डन करुइयनहे झूठा साबित करे सेके |
\v 10 काकरेकी बहुत्ते जाने मनैहुँक्रे दोसर जहनके अधिनमे नै बैठ्ना, बकवादी और छली रथैँ, झन विशेष करके खतनावालन ते अस्तेहेँ रथैँ |
\v 11 यनके मुह बन्द करे परत, काकरेकी ओइने निच लाभके लग सारा परिवारहे खलबला देले बतैँ | असिन शिक्षा ओइने नै देहे परना रहे |
\v 12 ओइनमेसे एक जाने, ओइनेहेनके अगमवक्ता कले बतिन, “क्रेटके मनैहुँक्रे जब फेन झूट बोल्ना, दुष्ट पशुहुँक्रे और अल्छे घिचुवाहुँक्रे रथैँ |”
\v 13 यी गवाही जात्तिके हो | तबेकमारे ओइन्हे जोरसे दाँतो, ताकि ओइने विश्वासमे पक्का हुँइत,
\v 14 और सत्यताहे इन्कार करना मनैनके आज्ञा और यहूदी खिस्सामे ध्यान ना लगाँईट |
\v 15 शुद्ध हुँक्रीहिनहे सक्कु चीज शुद्धै रहत, पर अशुद्ध और अविश्वासी हुँक्रीहिनहे भर कुछु बात फेन शुद्ध नै रहत, पर ओइनके मन और विवेक समेत भ्रष्ट हुइल रथिन |
\v 16 ओइने परमेश्वरहे चिन्हल बती कहिके देखावती ते करथैँ, पर ओइने अपन कामसे हुँक्रीहिनहे इन्कार करथैँ | ओइने घृणित और अनाज्ञाकारी रथैँ, और कोनो फेन मजा कामके लग योग्यक नै रथैँ |
\c 2
\s मेरमेरके समुदायहुँक्रीहिनके लग शिक्षा
\p
\v 1 तुँ भर ज्या पक्का धार्मिक सिद्दान्त सोहैना बा वहे सिखाऊ |
\v 2 बुह्राइल मनैनहे संयमी, गम्भीर, समझदार, विश्वासमे पक्का, प्रेम और धैर्यमे बल्गर हुई सिखाऊ |
\v 3 अस्तेके बुह्राइल जन्नीहुँक्रे आचार-व्यवहारमे श्रदालु हुई परत, चिब्ली नै खैना, और धेउर जाँर- दारु नै पीना हुई परत कना आदेश देऊ, ज्या मजा बा, ओइने वहे सिखाँईट |
\v 4 ओइने तुहुरिन्हे अपन-अपन थरवा और लरकनहे प्रेम करे,
\v 5 और ओइने समझदार, थरवाहे इज्जत करना, घर चलाई सेकना, दयालु, अपन-अपन थरवनके अधिनमे रहक लग तालीम दिँत, ताकि परमेश्वरके वचनके निन्दा हुई नै पाय |
\v 6 वहेबमोजिम जवान मनैयाहे फेन आत्मसंयमी हुइक लग अर्ति देऊ |
\v 7 सक्कु बातमे मजा कामके नमूना होके तुँ अपनहे देखाऊ, और तोहाँर शिक्षामे ईमानदारी, गम्भीरता,
\v 8 और केऊ फेन निन्दा करे नै पैना ठीक बोली होए, ताकि हमार विरुद्धमे खराबी बोल्ना बात कुछु नै रलक वरसे हमार विरोधी लाजमे परे |
\v 9 कमारा हुँक्रीहिनहे फेन अपन-अपन मलिकवक वशमे रहिके हरेक बातमे अपन मलिक्वन सन्तुष्ट करैना आदेश देऊ, और ओइने मुहे-मुहे लग्ना ना हुँइत |
\v 10 ओइने चोरी ना करिँत्, पर पूरा रुपमे विश्वासयोग्य रहिँत | असिके हरेक बातमे ओइने हमारिक मुक्तिदाता परमेश्वरके धार्मिक-सिद्दान्तके शोभा बढ़ाईट |
\v 11 काकरेकी सक्कु मनैनके मुक्तिक लग परमेश्वरके अनुग्रह प्रकट हुइल,
\v 12 जे हम्रिहिनहे भक्तिहिनता और सांसारिक तृष्णा छोरना और संसारमे संयमी, सोझ और भक्त होके जीवनयापन करना तालीम देहत |
\v 13 और हमारिक धन्यक आशा- हमार महान परमेश्वर और मुक्तिदाता येशू ख्रीष्टके महिमक आगमनके हम्रे प्रतीक्षा करथी |
\v 14 ख्रीष्ट हम्रिहिन्हे सक्कु अधर्मसे मोल तिरके उद्दार करलैँ, सुकर्ममे जोशीलो हुइल अपने लग एकथो विशेष जाति शुद्ध पारक लग अपनहे दैदेलैँ |
\v 15 यी बातके घोषणा करो, पूरा अधिकारसहित अर्ति-उपदेश देऊ और हप्काऊ | केऊ तोहाँरिक अवहेलना ना करे |
\c 3
\s ज्या मजा बा वहे करना
\p
\v 1 शासकहुँक्रीहिनके और अधिकारीनके वशमे रहिँत और ओइनके आज्ञाकारी हुँइत, और कोनो फेन ईमानदार काममे तत्पर रहिँत कहिके ओइन्हे याद देउह्वा देऊ |
\v 2 ओइने केक्रो फेन बदनामी नै करिँत्, झैझगडासे अलग्गे रहिँत, नम्र हुँइत और सक्कु मनैनसे भद्रतक व्यवहार करिँत् |
\v 3 काकरेकी हम्रे फेन एकचो मूर्ख, अटेरी, हेराइल(भुलाइल), मेर-मेरके कामवासना और सुख विलासमे फँसल, हिर्स और डाहमे दिन बितैना, मनैनसे घृणित हुइल, एकजे दोसर जहनहे घृणा करुइया रही |
\v 4 पर जब परमेश्वर हमार मुक्तिदातक भलाई और प्रेम प्रकट हुइल,
\v 5 तब् हम्रे अप्निहीँ धार्मिकतामे करल काममेसे नै हो, पर हुँकार अपने कृपाअनुसार पुनर्जीवनमे लहैलक वरसे और पवित्र आत्मासे हुईलक नवीकरणसे ऊ हम्रिहिन्हे मुक्ति देलैँ,
\v 6 जोन हमारिक मुक्तिदाता येशू ख्रीष्टद्वारा हमारमे ऊ प्रशस्त करके बरादेलैँ,
\v 7 ताकि हुँकार अनुग्रहसे धर्मी ठहरके हम्रे अनन्त जीवनके आशा धरना उत्तराधिकारी बने सेकी |
\v 8 यी भनाई पक्का बा, मै चहथुँ कि तुँ यी बातेम जोड़ देऊ, ताकि ओइने जे परमेश्वरमे विश्वास धारल बताँ अपनहे मजा काममे पलिरना होशियार रहिँत, काकरेकी यी बात मनैनके लग बरह्या और फाइदाजनक बा |
\v 9 पर मूर्ख वाद-विवाद, वंशावली, फूट और व्यवस्थासम्बन्धी झगरासे अल्गे रहो, काकरेकी उ वेफाइदा और विना कामक हुँइत |
\v 10 फुतुइयाँ मनैयाहे एक वा दुइचो चेतावनी देके उहिन्से औरे कोनो सरोकार नै धारो,
\v 11 यी जानके कि असीन मनैया भ्रष्ट और पापी हो | उ अप्निहीँ दोषी ठहरल बा |
\s आखिरी सल्लाह
\p
\v 12 जब अर्तिमास वा तुखिकसहे तोहाँरिक थेन पथैँम, तब् तुँ निकोपोलिसमे मोरिक थेन अइना भरमग्दूर कोशिस करो | काकरेकी वहैँ जार छेँक कटैना मै निश्चय करल बतुँ |
\v 13 वकील जेनास और अपोल्लोसहे यात्रामे भरमग्दुर मद्दत करदेऊ, और ओइन्हे कुछु बातमे कमि ना होए |
\v 14 हमार मनै मजा काममे पली रना सिखिँत, ताकि जरुरी खाँचो परल खण्डमे ओइने मद्दत देहे सेकिँत, और ओइने निष्फल नै हुँइत |
\v 15 मोरिक थेन रहुइया सक्कु जाने तुहुरिन्हे अभिवादन पठाइल बतैँ | विश्वासमे हम्रिहिन्हे प्रेम करुइयनहे अभिवादन देऊ | तुहुरिन सक्कु जहनके सँग अनुग्रह रहे |
