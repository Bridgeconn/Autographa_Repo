\id ACT Acts - Devgarhia New Testament
\ide UTF-8
\rem Copyright Information: Creative Commons Attribution-ShareAlike 4.0 License
\h प्रेरितहुँक्रीहिनके काम
\toc1 प्रेरितहुँक्रीहिनके काम
\toc2 प्रेरित
\mt1 Acts
\mt1 प्रेरित
\c 1
\s येशूक स्वर्गारोहण
\p
\v 1 प्रिय थियोफिलस, सक्कु बातके विषयमे मोरिक सुरुक किताबमे मै लिखल बतुँ |
\v 2 अप्निहीँ छानल प्रेरितहुँक्रीहिनहे येशू पवित्र आत्माद्वारा आज्ञा देके सेक्के ऊ स्वर्गमे उठाके लैजागैल दिनसमके सक्कु बात उ किताबमे लिखल बा |
\v 3 अपन दुःख भोगके सेक्के बहुत अकाट्य प्रमाण द्वारा ओइनके आघे ऊ अपनहे जित्ती प्रस्तुत करलैँ | चालीस दिनसम ऊ ओइनके थेन देखा परलैँ और परमेश्वरके राज्यक विषयमे ओइन्हे बतैलैँ |
\v 4 ओइनके सँग खाई बैठलमे ऊ ओइन्हे असिन आदेश  देलैँ, “तुहुरे यरूशलेममेसे केहोँरो नै जैहो, पर बाबक करल प्रतिज्ञाहे अँस्याऊ | यकर विषयमे तुहुरे मोरिक थेनसे सुनसेकल बतो |”
\v 5 काकरेकी यूहन्ना पानीलेके बप्तिस्मा देहल, पर आबक थोरिक्के दिनमे पवित्र आत्मामे तुहुरिनके बप्तिस्मा हुई |”
\v 6 तबेकमारे जब प्रेरितहुँकरे एक्के थेन कुरह्यैलैँ, तब् ओइने हुँकिनहे पुछ्लैँ, “हे प्रभु, का अप्नी इस्राएल राज्यक पुनर्स्थापन करदेबी?”
\v 7 ऊ ओइन्हे कलाँ, “बाबक अपन अधिकारसे तोकल बेला वा समय जन्ना तुहुरिनके काम नै हो |
\v 8 पर पवित्र आत्मा तुहुरिनकेमे आई ते तुहुरे शक्ति पैबो, और तुहुरे यरुशलेममे, सारा यहूदियामे, सामरियामे और पृथ्वीक कोनीकातर तुहुरे मोरिक साक्षी हुईबो |”
\v 9 उहाँ यी बात बटवाके सेक्लैँ ते, ओइने हेर्तिहेर्ती उहाँ स्वर्ग ओहोँर उठागिलैँ, और बद्रिमे उठागैलक कारण ओइनके नजरमे ऊ हेरागिलैँ |
\v 10 जब ओइने हुँकार जैती रहल एकटक लगाके बद्रि ओहोँर हेर्ति रहिँत, तब् एकचुत्ते उज्जर लुग्गा घालल दुइथो मनै ओइनके लग्घे ठरह्यागैलैँ |
\v 11 ओइने कलाँ, “गालीलके मनै, तुहुरे काकरे आकाश ओहोँर हेर्ति ठरह्याइल बतो? यहे येशू, जे तुहुरिनके थेनसे स्वर्गमे लैजागैलैँ, अब्बा जसिके तुहुरे हुँकिनहे स्वर्गमे जैती देख्लो, ओस्तेहेँके ऊ फेनदोस्रे अइहिँ |”
\s मत्तियासके नियुक्ति
\p
\v 12 तब् ओइने जैतून कना पहाड़मेसे यरुशलेम घुमगैलैँ | यरुशलेमसे यी पहाड़ लगभग एक किलोमिटर जतरा दूर परत |
\v 13 बजारमे पैँठके सेक्लैँ ते ओइने उपरका छटके अपन बैठ्ना कोन्तीमे चहुँरलैँ | ओइने भर पत्रुस, यूहन्ना, याकूब, अन्द्रियास, फिलिप और थोमा, बारथोलोमाइ और मत्ती, अल्फयसके छावा याकूब और उग्रपन्थी दलके सिमोन और याकूबके छावा यहूदा रहिँत |
\v 14 कतरा जाने ते जन्नी मनै और येशूक दाई मरियम और हुँकार भैयनके संगे यने सक्कु जाने एक्के मनके होके लगातार प्रार्थना कर्ती रहिँत |
\v 15 एक दिन भैयनके बिच्चेम पत्रुस थरह्यागैल (यी मनै लगभग एक सय बीस जाने रहिँत), और कहल,
\v 16 “हेरो भैयो, धर्मशास्त्रक वचन पूरा हुई परना रहे, जोन वचन येशूहे पक्रुइयनके अगुवा यहूदक विषयमे दाऊदके मुहमेसे आग्गिहिँसे पवित्र आत्मा बोलल रहिँत |
\v 17 काकरेकी ओकर नियुक्ति हमारे सँग हुइल रहिस | और यहे सेवामे उ बखरा भेटाइल रहे |”
\v 18 उ मनैया अधर्मक कमाहिसे एकथो जग्गा किनल, और वहे जग्गामे मुहेक भले गिरल और ओकर भुँर फुट गैलिस, और ओकर सक्कु भुँरपतंगा निकरगैलिस |
\v 19 यी बात यरुशलेममे बैथुइया सक्कु जाने पता पागिलैँ | उ जग्गक नाउँ ओइनके अपन भाषामे आखेल्दामा धरलैँ, अर्थात खुनके खेतवा |
\v 20 पत्रुस कहल, “काकरेकी भजनके किताबमे असिक लिखल बा, 'ओकर घर सुनसान होजाईस, और वहाँ रहुइया केऊ फेन ना रहे, और ओकर कामके जिम्मा दोसर जाने लिँट् |”
\v 21 तबेकमारे हमारिकसँग रहुइया मनैनमेसे असिन एक जहनहे रोजे परना जरुरी बा, जोन मनैया प्रभु येशू हमारिक बिच्चेम रहिके भित्तर-बाहेर करेबेर रोज हमारिकसँग रहे,
\v 22 अर्थात असिन मनैया जे यूहन्नक बप्तिस्मासे लेके उहाँ हमारिक थेनसे उप्पर गैल दिनसम हमारिकसँग रहे | उ मनैया हमार संगसंगे हुँकार जित्ती हुईलक साक्षी हुई परी |”
\v 23 ओइने दुई जहनहे, अर्थात बारसाबास कना योसेफ, जेकर कुल नाउँ युस्तस रहे, और मतियासके नाउँ आघे सरलैँ |
\v 24 ओइने असिके प्रार्थना करलैँ, “सक्कु मनैनके मनके बात जनुइया प्रभु, यी दुई जहनमेसे अप्नी किहिहे चुनल बती वहे हम्रिहिनहे चिन्हादी,
\v 25 और उ यी सेवा आउर प्रेरितके काममे आई सेके, जोन सेवामेसे यहूदा भड़कके अपन जाई परना ठाउँमे चलगिल |”
\v 26 तब् ओइने उ दुई जहनके बिच्चेम गोटी दरलाँ, और गोटी मतियासके नाउँमे परगैलिस, और असिके एघार प्रेरितहुँक्रीहिनके सँग उ फेन थप गैल |
\c 2
\s पेन्तिकोसमे पवित्रआत्मक आगमन
\p
\v 1 जब पेन्तिकोसके दिन आइल, ओइने सक्कु जाने एक्के ठाउँमे जुटल रहिँत |
\v 2 तब् स्वर्गमेसे एकचुत्ते भारी हावक बौखाहस एकथो आवाज आइल, और ओइनके बैठल पूरा घर भरदेहल |
\v 3 आगीक जीभ हस ओइनके थेन देखा परल, और भाग-भाग होके ओइने सक्कु जहनकेमे परलैँ |
\v 4 तब् ओइने सक्कु जाने पवित्र आत्मासे भरगिलैँ, और ओइन्हे पवित्रआत्मक देहल उच्चारण बमोजिम ओइने अन्यभाषामे बोले लग्लैँ |
\v 5 संसारमे रहल हरेक देशमेसे ईश्वरभक्त यहूदीहुँक्रे उ समयमे यरुशलेममे आके बैठल रहिँत |
\v 6 तब् आवाज सुनके भीड़ कुरह्यागिल | ओइने छक्क परगिलैँ, काकरेकी ओइनके अपन-अपन भाषामे ओइने बोलत सुन्लैँ |
\v 7 ओइने सक्कु जाने छक्क परगिलैँ, और अचम्म मानके कहे लग्लाँ, “का यी बोलुइयन सक्कु गालीली नै हुइतैँ?
\v 8 तौ कसिक ओइने सक्कु जाने हमार अपन भाषामे बोलत हम्रे सुनती?
\v 9 हम्रे यहाँ पार्थीक, मादीक और एलामीक, मेसोपोटामियक, यहूदियक, कापाडोकियक, पोन्टस और एशियक बासिन्दाहुँकरे बती |
\v 10 और फ्रिगिया, पामफिलिया, मिश्र और कुरेनीमे परना लिबियक गोदगाट ठाउँमेसे और रोममेसे आइल यहूदी और यहूदी मत मन्ना दुनु बती,
\v 11 क्रेटके वासिन्दा और अरबी हुँक्रे फेन बती, तौ हम्रे अपन-अपन भाषामे परमेश्वरके महान कामके चर्चा करत ओइनसे सुनती |”
\v 12 ओइने सक्कु जाने छक्क परगिलैँ और दोधारमे परके एक जाने दोसर जहनहे असिक कहे लग्लैँ, “यकर अर्थ का हो?”
\v 13 पर दोसर जाने हाँसके कलाँ, “ओइने लावा नशासे मतवार होरलाँ |”
\s भीड़हे पत्रुसके उपदेश
\p
\v 14 पर पत्रुस एघार जहनके सँग ठरह्याके जोरसे ओइन्हे कहल, “यहूदक मनै, और यरुशलेमके सक्कु बासिन्दाहुँकरे, तुहुरिन्हे यी बात पता होए, और मोरिक बात सुनो |
\v 15 काकरेकी तुहुरिनके सोँचल जसिन यने मतवार नै हुइल हुँइत, काकरेकी अभिन सकारेक नौ किल बजल बा |
\v 16 पर योएल अगमवक्तक कहल बात यहे हो,
\v 17 आखिरी दिनहुँक्रीहिनमे असिन हुई कहिके परमेश्वर कथाँ, मै सक्कु मनैनकेमे मोरिक आत्मा पठादेहम, और तुहुरिनके छावन, और तुहुरिनके छाइन अगमवाणी बोल्हीँ, और तुहुरिनके जवानहुँकरे दर्शन देख्हीँ, और तुहुरिनके बुह्राइल मनैहुँक्रे सपना देख्हीँ |
\v 18 हाँ, मै अपन सेवक-सेविका हुँक्रीहिनमे उ दिनमे मोरिक आत्मा पठादेहम, और ओइने अगमवाणी बोल्हीँ |
\v 19 उप्पर आकाशमे मै अचम्मक काम और तरे पृथ्वीमे चिन्हा देखैम, अर्थात खुन, आगी और धुवँक मुस्ला |
\v 20 परमप्रभुक महान और गौरवमय दिन अइनासे आघे सुर्य अन्धकारमे और जोन्ह्याँ खुनहस बदल जाई |
\v 21 और जे परमप्रभुक नाउँ ली, उ उद्दार भेटाई |”
\v 22 “इस्राएलके मनै, यी बात सुनो, नासरतके येशू असिन मनैया रहिँत, जिहिहे परमेश्वर शक्तिशाली काम, अचम्मक काम और चिन्हा हुँक्रीहिनसे तुहुरिनके आघे प्रमाणित करलैँ | और तुहुरिन्हे पतै बा कि परमेश्वर तुहुरिनके बिच्चेम यी का हुँकारेसे करलैँ |
\v 23 परमेश्वरके ठहराइल निश्चित योजना और आघेक ज्ञान अनुसार पक्राऊ परल यहे येशूहे अधर्मी मनैनके हाँथेलेके तुहुरे क्रूसमे टाँगके मुवैलो |
\v 24 हुँकिनहे परमेश्वर मुअलमेसे छुटकारा देके जिवैलैँ | काकरेकी मृत्युक अधिनमे पलिरहना हुँकार लग असम्भव रहे,
\v 25 काकरेकी दाऊद हुँकार विषयमे कहिसेकल बा, “मै प्रभुहे सदादिन मोरिक आघे देखनु, काकरेकी मै नै डगमगाऊँ कहिके उहाँ मोरिक दाहिन ओहोँर बताँ |
\v 26 तबेकमारे मोरिक मन आनन्दित और मोरिक जीभ खुशी होगिल | आउर जाके मोरिक शरीर फेन आसरामे जीई |
\v 27 काकरेकी अप्नी मोरिक प्राणहे पातालमे नै छोरबी, ना ते अप्नी अपन पवित्र जनके शरीर सरे देबी |
\v 28 अप्नी महिन्हे जीवनके डगर देखैली, अप्नी मोरिक थेन रहिके महिन्हे खुशीलेके भरदेबी |'
\v 29 “भैयो, हमार पुर्खा दाऊदके विषयमे मै तुहुरिन्हे पक्कासे कहे सेकम, कि उ मुलैँ और भँठारगिलै, तभुन आझिक दिनसम हुँकार माटी पलि बा |
\v 30 तबेकमारे एकथो अगमवक्ता हुइलक वरसे, उ जन्ले रहिँत कि परमेश्वर शपथ खाइल रहिँत कि ओक्रेहे सन्तानमेसे ओकर सिंहासनमे एक जहनहे परमेश्वर बैठैहीँ |
\v 31 आग्गिहिँसे यी देख्के उ ख्रीष्टके पुनरुत्थानके विषयमे कहल कि उहाँ ना पातालमे छोरगिलैँ, ना ते हुँकार शरीर सरल |
\v 32 यहे येशूहे परमेश्वर जित्ती बनैलैँ | यी बातके हम्रे सक्कु जाने साक्षी बती |
\v 33 तबेकमारे परमेश्वरके दाहिन बाहुली ओहोँर उहाँ उच्च बनागिलैँ, और बाबक थेनसे पवित्र आत्मक प्रतिज्ञा भेटैलैँ, और यी उहाँ पठादेलैँ, जोन तुहुरे देख्थो और सुन्थो |
\v 34 काकरेकी दाऊद ते स्वर्गमे नै गैल, पर उ अप्निहीँ कहत, 'परमप्रभु मोरिक प्रभुहे कलाँ, तुँ मोरिक दाहिन ओहोँर बैठो |
\v 35 जबसम मै तोहाँरिक दुश्मनहुँक्रीहिनहे तोहाँर गोरक पैलाँ नै बनादेहम |'
\v 36 तबेकमारे इस्राएलके सारा परिवार यी पक्का होके जाने, कि येशू, जिहिन्हे तुहुरे क्रूसमे टँग्लो, परमेश्वर उहिन्हे प्रभु और ख्रीष्ट बनैलैँ |”
\v 37 यी बात सुनके ओइनके मन छियाछिया होगैलिन, तब् पत्रुस और औरे प्रेरितहुँक्रीहिन् ओइने कलाँ, “ए भैयो, हम्रे का करी?”
\v 38 पत्रुस ओइन्हे कहल, “पश्चात्ताप करो, और तुहुरिनके पापक्षमक लग येशू ख्रीष्टके नाउँमे तुहुरे सक्कु जाने बप्तिस्मा लेउ, तौ तुहुरे पवित्र आत्मक वरदान भेटैबो |
\v 39 काकरेकी प्रतिज्ञा तुहुरिनके लग, तुहुरिनके लरकनके लग और दूर-दूर रहल सक्कुहुनके लग हो, सक्कु जहनहे जिही प्रभु हमार परमेश्वर बलैहीँ |”
\v 40 दोसर बहुत्ते बातलेके उ ओइन्हे गवाही देहल, और असिक कहिके अर्ति देहल “ यी दुष्ट पुस्तासे तुहुरे अपनेहे बचाऊ |”
\v 41 तब् जे-जे ओकर बात स्वीकरलैँ ओइने बप्तिस्मा लेलैँ, और वहे दिन लगभग तीन हजार मनै ओइनके सँग थप गैलैँ |
\s अविश्वासीनके सङ्गती
\p
\v 42 ओइने प्रेरितहुँक्रीहिनके शिक्षा, सङ्गति और रोटी टुरना और प्रार्थनामे भक्तिसाथ लग्ले रहिँत |
\v 43 सक्कुहुनके मनमे डर जागगैलिन, और प्रेरितहुँक्रीहिनसे बहुत अचम्मक काम हुइलिन |
\v 44 विश्वास करुइयन भर सक्कु जाने एक्केसँग बैठिँत, और ओइनके सक्कु चीज साझा रहिन |
\v 45 ओइने अपन सम्पत्ति और मालमत्ता बेँचके जिही-जिहिहे ज्या-ज्या चिजके खाँचो परिन सक्कुहुनहे उ बाँटदिँत |
\v 46 ओइने एक्के मनके होके मन्दिरमे एक्केसँग एकजुट हुँइत, और घर-घरेम रोटी टुरिँत, और ओइने खुशी और शुद्ध मनसे मिल्जुलके खाँईट,
\v 47 और परमेश्वरके प्रशंसा कर्ती, और सक्कु मनैनसे शुभेच्छा पैती बैठिँत | उद्दार पउइयनहे प्रभु दिनदिने ओइनके सङ्ख्यामे थपदिँत |
\c 3
\s एकथो नागर मनैया चोख्वागैलक
\p
\v 1 पत्रुस और यूहन्ना दुपहरिक तीन बजे प्रार्थनक समयमे मन्दिरमे जाइत रहिँत |
\v 2 मन्दिरके भित्तर पैँथुयनसे भीख मागेक लग जन्मत्तिक एकथो नङ्ग्राहे मनै बोकके नानित और रोज मन्दिरके सुन्दर नाउँक दवारिमे धारदिँत |
\v 3 पत्रुस और यूहन्नाहे मन्दिरके भित्तर पैँठत देख्के उ भीख माँगल |
\v 4 यूहन्नक संगसंगे पत्रुस फेन उहिन्हे एकटक लगाके हेरके कलाँ, “हमार ओहोँर हेर!”
\v 5 ओइनसे कुछु भेटैना आसरा करके उ ध्यान देके ओइन्हे हेरल |
\v 6 तब् पत्रुस कहल, “सोनचाँदी मोरिक थेन नै हो | पर ज्या मोरिक थेन बा, वहे मै तुहिन्हे देहम | नासरतके येशू ख्रीष्टके नाउँमे नेँग!”
\v 7 उ ओकर दाहिन हाँथ पकरके उहिन्हे उठाइल, और जुरतेहेँ ओकर टाँगेमे और गाँठीगाँठीमे बल आगैलिस |
\v 8 तब् जुरुकसे उठ्के उ ठरह्यागिल और नेगे लागल, और नेँग्ती और कुदुक्ती और परमेश्वरके स्तुति करती ओइनके सँग मन्दिरमे पैँठ्गिल |
\v 9 तब् सक्कु मनै उहिन्हे नेंग्ती और परमेश्वरके प्रशंसा करती देख्लैँ |
\v 10 ओइने उहिन्हे मन्दिरके सुन्दर नाउँक दवारीतिर बैठ्के भीख मगुइया यहे हो कहिके चिहिन्लैँ, और ओकरमे हुइल बातेम अचम्म मन्लैँ और आश्चर्यचकित होगिलैँ |
\s मन्दिरमे पत्रुसके उपदेश
\p
\v 11 उ मनैयाहे यूहन्ना और पत्रुसके पाछे-पाछे करत देख्के सक्कु मनै गजब अचम्म मन्ती सोलोमन नाउँक बरण्डामे एक्केसँग ओइनके थेन दगुरती अइलैँ |
\v 12 यी देख्के पत्रुस मनैनहे कहल, “इस्राएलके मनै, यी बातमे तुहुरे काकरे अचम्म मानतो? अथवा हम्रे अपने शक्ति वा भक्तिसे हम्रे यिहिहे नेङ्नाहाँ बनाइल हस काकरे ट्वाल्ल परके हम्रिहिनहे हेरतो?
\v 13 अब्राहाम, इसहाक और याकूबके परमेश्वर, हमार पुर्खनके परमेश्वर अपन सेवक येशूहे महिमित करलैँ, जिहिहे तुहुरे पक्रादेलो, और पिलातस हुँकिनहे छोरदेना विचार करलमे फेन तुहुरे हुँकिनहे  हुँकारे आघे अस्वीकार करदेलो |
\v 14 पर तुहुरे पवित्र और धर्मी जनहे अस्वीकार करके एकथो ज्यानमाराहे छोरदेना माँग करलो,
\v 15 और जीवनके कर्ताहे तुहुरे मुवैलो, जिहिहे परमेश्वर मुअलमेसे जिवैलैँ, हम्रे यकर साक्षी बती |
\v 16 हुँकार नाउँक उप्पर करल विश्वाससे और हुँकारे नाउँ तुहुरिनके देखल और जानल यी मनैयाहे बल्गर बनाइल | येशूकमेसे पाइल विश्वाससे यी मनैयाहे तुहुरे सक्कुहुनके आघे सक्कु चोख्वाइल |
\v 17 आब भैयो, महिन्हे पता बा, कि तुहुरे नै जानके ओसिक करलो, और तुहुरिनके शासकहुँक्रे फेन ओस्तेहेँ करलैँ |
\v 18 हुँकार ख्रीष्टहे दुःख भोग्हीँ परहिन कहिके परमेश्वर सक्कु अगमवक्तनके मुहमेसे कहल अगमवक्ता ऊ असिके पूरा करलैँ |
\v 19 तबेकमारे पश्चात्ताप करो और घुमो, कि तुहुरिनके पाप मेटजाए, और परमप्रभुक उपस्थितिमेसे आनन्दक समय आए,
\v 20 और ऊ तुहुरिनके लग आग्गिहिँसे नियुक्त करल ख्रीष्ट, अर्थात येशूहे पठादिहिँ |
\v 21 परमेश्वर प्राचीन कालसे अपन पवित्र अगमवक्तनके मुहमेसे बोलल सक्कु चिजके पुनर्स्थापना हुइना समय नै आइतसम ख्रीष्ट स्वर्गमे अवश्य रहे परी |
\v 22 मोशा कहल रहे, 'परमप्रभु परमेश्वर महिन्हे करल हस तुहुरिनके दादू-भैयनके बिच्चेमसे एकथो अगमवक्ता तुहुरिनके लग तयार हुई | ऊ तुहुरिन्हे ज्या-ज्या कहिहीँ उ सक्कु बात तुहुरिन्हे सुने परी |
\v 23 असिक हुई, कि उ अगमवक्ताहे नैसुनुइया हरेक प्राणी मनैनके बिच्चेमसे नष्ट होजाई |'
\v 24 “शमूएलसे लेके ओकर पाछेक सक्कु अगमवक्ताहुँक्रे बोलल बताँ, उ सक्कु जाने यहे दिनके घोषणा करल बताँ |
\v 25 तुहुरे वहे अगमवक्तनके और वहे करारके सन्तान हुईतैँ, जोन करार परमेश्वर तुहुरिनके पुर्खा अब्राहामके सँग असिक कहिके बहन्लाँ, 'तोरिक सन्तानमे पृथ्वीक सक्कु परिवार आशिष् भेतैहिँ |'
\v 26 तुहुरे सक्कु जहनहे अपन गलत काममेसे घुमाके तुहुरिन्हे आशिष् देहक लग परमेश्वर अपन सेवकहे थरह्वैलाँ और सबसे आघे तुहुरिनके थेन पथैलाँ |”
\c 4
\s महासभक सामने पत्रुस और यूहन्ना
\p
\v 1 पत्रुस और यूहन्ना मनैनके सँग बोल्तीए रहिँत, पूजाहारीहुँकरे, मन्दिरके कप्तान और सदुकीहुँक्रे ओइनके थेन आगिलैँ |
\v 2 ओइने रिसाइल रहिँत, काकरेकी येशूमे पुनरुत्थान हुईट कना बात ओइने मनैनहे सिखाईट रहिँत और घोषणा करत रहिँत |
\v 3 तब् ओइने यनहे पकरलैँ, और दोसर दिनसम थुनके धरलैँ, काकरेकी तब्बेहेँ संझा होगैल रहे |
\v 4 पर वचन सुनुइयनमेसे बहुत जाने विश्वास करलैँ, और विश्वास करुइयनके सङ्ख्या लगभग पाँच हजार होगिल |
\v 5 दोसर यनके शासकहुँक्रे, धर्म-गुरुहुँक्रे और शास्त्रीहुँक्रे यरुशलेममे कुरह्याइल रहिँत |
\v 6 प्रधान पूजाहारी हन्नास, कैयाफा, यूहन्ना, अलेक्जेन्डर और प्रधान पूजाहारीक परिवारके पुरै वहाँ रहिँत |
\v 7 ओइने पत्रुस और यूहन्नाहे बिच्चेम थरह्वाके पुछ्लैँ, “कोन शक्तिसे अथवा केकर नाउँमे तुहुरे यी करलो?”
\v 8 पर पवित्र आत्मामे भरपूर होके पत्रुस ओइन्हे कहल, “मनैनके शासक और धर्म-गुरुहुँक्रे
\v 9 आज हम्रे एकथो नाँगर मनैयकमे मजा काम करलक विषयमे उ कसिक चोखाइल कहिके पुँछतो कलेसे,
\v 10 अप्नी सक्कु जहनहे और इस्राएलके सक्कु मनैनहे पता होए, कि तुहुरिनके क्रूसमे टाँगल और परमेश्वरके मुअलमेसे जित्ती करल, वहे नासरतके येशू ख्रीष्टके नाउँमे यी मनैया तुहुरिनके आघे चोखाके ठरह्याइल बा |
\v 11 उ वहे ढुङ्गा हो, जोन अप्नी, बनुइयन इन्कार करल रहि, वहे आब कोन्वक शिर-ढुङ्गा हुई आइल बा |'
\v 12 दोसर केक्रोमे मुक्ति नै हो, काकरेकी हम्रे मुक्ति पाइक लहक स्वर्गक तरे मनैनमे दोसर कोनो नाउँ नै देहल हो |”
\v 13 जब ओइने पत्रुस और यूहन्नक साहस देख्लाँ, और यने अनपढ़ और साधारण मनै हुइतैँ कना पता पैलैँ, तब् ओइने छक्क परगिलैँ, और यने येशूक संगे रहिँत कना ओइने पता पागिलैँ |
\v 14 पर चोख्वाइल मनैयाहे यनके सँग ठरह्याइल देख्के ओइने कुछु नै बोले नै सेक्लैँ |
\v 15 तबेकमारे यनहे महासभामेसे बाहेर जैना आज्ञा देके ओइने असिक कहिके आपसमे मिल्लैँ,
\v 16 “यी मनैनहे आब हम्रे का करी? काकरेकी जात्तिके यनसे एकथो अचम्मक काम हुइल बा कना यरुशलेमके सक्कु मनैनहे प्रकट होसेकल बा, और हम्रे यी इन्कार नै करे नै सेकम |
\v 17 पर यी बात जनतनमे ना फैले कहिके 'आबसे यी नाउँमे कोनो मनैयासे तुहुरे ना बोल्हो' कहिके हम्रे यनहे चेतावनी देहे परी |”
\v 18 और यनहे बलाके “आबसे येशूक नाउँमे ना बोल्हो और कुछु फेन नै सिखैहो” कहिके ओइने आज्ञा देलैँ |
\v 19 पर पत्रुस और यूहन्ना ओइन्हे जवाफ देलैँ, “परमेश्वरके बात सुन्नासे तुहुरिनके बात सुन्ना परमेश्वरके नजरमे ठीक हो कि नै हो अप्नी अप्निहीँ विचार करी |
\v 20 काकरेकी हमार देखल और सुनल बात हम्रे नै बोल्के सेक्बे-सेक्बे नै करथी |”
\v 21 ओइने सजाय देना कुछु उपाय नै भेटाके यनहे आउर धेउर धम्काके छोरदेलाँ, काकरेकी ज्या घटना घटल रहे ओकर लग सक्कु मनै परमेश्वरके प्रशंसा करत रहिँत |
\v 22 काकरेकी जोन मनैया आश्चर्य कामसे चोखाइल रहे, ओकर उमेर चालीस सालसे धेउर रहिस |
\s अविश्वासीनके प्रार्थना
\p
\v 23 छुटकारा पाके ओइने अपन संघरियनके थेन अईलाँ, और मुख्य पूजाहारी और धर्म-गुरुहुँक्रे कहल सक्कु बात ओइन्हे बतादेलाँ |
\v 24 जब ओइने यी सुन्लाँ, तब् ओइने एक्केसँग परमेश्वरके ओहोँर अपन स्वर उठाके कलाँ, “हे प्रभु, जे स्वर्ग, पृथ्वी, समुन्दर और ओइनकेमे रहल यावत् चीज बनैलो,
\v 25 जे पवित्र आत्मासे अपन सेवक हमार पुर्खा दाऊदके मुहमेसे कलो, 'अन्यजातिहुँक्रे काकरे झोँककैला, और मनैहुँक्रे बेकारके बात काकरे सोच्लाँ?
\v 26 परमप्रभुक विरुद्धमे और हुँकार अभिषेक करल जनके विरुद्धमे पृथ्वीक राजाहुँकरे एकजुट हुइलाँ, और शासकहुँक्रे एकसाथ जुटलाँ |'
\v 27 काकरेकी जात्तिके तोहाँर अभिषेक करल, तोहाँर पवित्र सेवक येशूक विरुद्धमे हेरोद और पन्तियस पिलातस दुनु जाने, अन्यजाति और इस्राएलीहुँक्रीहिनके सँग यहे बजारमे जुटल रहिँत |
\v 28 वहे करक लग ज्या तोहाँर बाहुलीमेसे और तोहाँरिक योजना अनुसार आग्गिहिँसे ठहराइल रहे |
\v 29 आब हे प्रभु, ओइनके धम्कीक उप्पर हेरो, और तोहाँरिक दासहुँक्रीहिनहे पूरा साहससे तोहाँरिक वचन बोले देऊ,
\v 30 और चोख्वाइक लहक अप्नी अपन बाहुली फैलाईबेर, अपन पवित्र सेवक येशूक नाउँसे चिन्हा और आश्चर्य काम हुँइत |”
\v 31 ओइने प्रार्थना करके सेक्लाँ तौ ओइनके प्रार्थना करल ठाउँ हिलल, और ओइने सक्कु जाने पवित्र आत्मासे भरगिलैँ, और ओइने साहससे परमेश्वरके वचन बोल्लैँ |
\s अविश्वासीनके साझा सम्पत्ति
\p
\v 32 विश्वास करुइयनके समूह सक्कु एक्के मन और एक्के आत्मक हुइल रहिँत, और ओइनमेसे एक जाने फेन अपन धन-सम्पत्तिक कुछु चीज यी मोरिक अपन हो कहिके नै कहिँत, पर ओइनके सक्कु चीज साझा रहिन |
\v 33 उ प्रेरितहुँकरे एकदम शक्तिशाली तरिकासे प्रभु येशूक पुनरुत्थानके गवाही दिँत, और उ सक्कु जहनकेमे भारी अनुग्रह रहे |
\v 34 ओइनमेसे किहु कुछु चिजके खाँचो नै परिन, काकरेकी जतरा जाने जग्गाजमीन कि घरक मलिकवा रहिँत, ओइने उ बेँचके ओकर मोल नानित,
\v 35 और प्रेरितहुँक्रीहिनके आघे धारदिँत, और जिही-जिहिहे ज्या-ज्या चिजके खाँचो परे, वहे सक्कु जहनहे बाँटदिँत |
\v 36 आब साइप्रस देशके लेवी कुलके योसेफ, जिहिहे प्रेरितहुँकरे बारनाबास कहिके नाउँ धरले रहिँत (जेकर अर्थ उत्साहक छावा हुईट),
\v 37 उ अपन जमीन बेँचल और उ रकम नानके प्रेरितहुँक्रीहिनके आघे धारदेहल |
\c 5
\s हननिया और सफिरा
\p
\v 1 पर हननिया नाउँक एकथो मनैया और ओकर जन्नी सफीरा एक टुक्रा जमीन बेच्लैँ,
\v 2 और ओकर मोलमेसे ओकर जन्नीक कहलमे थोरचे हिस्सा अपन थेन धरलाँ, और बाँकी हिस्सा नानके प्रेरितहुँक्रीहिनके गोरातिर धारदेलैँ |
\v 3 पर पत्रुस कहल, “ए हननिया, पवित्र आत्मासे झूट बोल्ना और जग्गा बेँच्लक मोलमेसे थोरचे हिस्सा अपन थेन धरना बात शैतान कसिक तोरिक मनमे भरदेहल?
\v 4 का बेँच्नासे आघे उ तोर अपने नै रहे का? बेँचके सेक्के फेन उ तोरिके अधिकारमे नै रहे का? असिन काम करना विचार तोरिक मनमे कसिक आइल? तैँ मनैन ते पर परमेश्वरहे थागल बटे |”
\v 5 यी बात सुनके हननिया भुइयाँमे गिरगीलस और मुगैलस | उ सुनुइया सक्कुहुनमे भारी डर छोपलेलिन |
\v 6 तब् जवानहुँकरे उठ्के उहिन्हे लुग्गालेके बेहेरलैँ और बोकके बाहेर लैगिलैँ, और भँठारदेलाँ |
\v 7 ज्या होसेकल रहे उ बिना पता पैले लगभग तीन घण्टा पाछे ओकर जन्नी फेन भित्तर आइल |
\v 8 पत्रुस उहिन्हे पुँछल, “महिन्हे कहो, तुहुरे जग्गा ओत्रेहेमे बेँच्लो?” तब् उ कहल, “हाँ, ओत्रेहेमे |”
\v 9 पर पत्रुस उहिन्हे कहल, “तुहुरे प्रभुक आत्मक परीक्षा करक लग कसिक मिल्गैलो? हेरो, तोहाँरिक थरवाहे भँथ्रुइयन दवारेमे बताँ और ओइने तुहिन्हे बोकके बाहेर लैजैहीँ |”
\v 10 तब् उ जुरतेहेँ ओकर गोरातिर गिरगैल और मुगैल | जब जवानहुँकरे भित्तर अइलैँ, उहिन्हे मुअल देख्के बाहेर बोकके लैगिलैँ, और ओक्रेहे थरवक लग्गे भँठारदेलाँ |
\v 11 सारा मण्डलीमे और यी बात सुनुइयनमे भारी डर छोपलेलिन |
\s प्रेरितहुँक्रीहिनसे बहुत्ते जहनके रोग भगैना
\p
\v 12 आब प्रेरितहुँक्रीहिनके हाँथेलेके बहुत चिन्हा और आश्चर्य काम जनतनके बिच्चेम हुई लागल, और ओइने सक्कु जाने सोलोमनके बरण्डामे एक्केसँग जुटल रहिँत |
\v 13 पर दोसर जहनमेसे केक्रो फेन ओइनके सँग मिले अइना हिम्मत नै हुइलिन, तभुन फेन मनैहुँक्रे ओइन्हे आदर करिँत् |
\v 14 प्रभुमे विश्वास करुइया थारु मनै और जन्नी दुन्हुनके भीड़ आउर धेउर बह्रे लागल,
\v 15 यहाँसम कि मनैहुँक्रे डगर-डगरमे बिमरहियन नन्लाँ, और पत्रुस अइलेसे ओकर छाहिँ किल हुईलेसे फेन ओइनमेसे केक्रो-केक्रोमे परे कहिके पठरी और खटियामे ओइन्हे सुताराखिँत |
\v 16 यरुशलेमके आँजरपाँजरका बजार हुँक्रीहिनमेसे बिमारिनहे और अशुद्ध आत्मक सताइल मनैनहे लेके आइँत और ओइने सक्कु जाने चोखा जाँइत |
\s प्रेरितहुँक्रीहिनहे सतावट
\p
\v 17 प्रधान पूजाहारी और ओइनके सँग रहुइया सक्कु जाने (जे सदुकी पन्थक रहिँत) रिसेलेके भरके प्रेरितहुँक्रीहिनके विरुद्धमे ठरह्यागैलैँ,
\v 18 और ओइन्हे पकरके सार्वजनिक झेलमे दारदेलाँ |
\v 19 पर प्रभुक एकथो दूत रातके झेलके सक्कु दवार खोलदेहल, और ओइन्हे बाहेर नानके कहल,
\v 20 "जाऊ और मन्दिरमे ठरह्याके यी जीवनके सारा सन्देश मनैनहे सुनादेऊ |”
\v 21 यी सुनके ओइने सक्करहीँ मन्दिरके भित्तर पैठगैलैँ और शिक्षा देहे लग्लैँ | पर प्रधान पूजाहारी और ओक्रेहे सँग रहुइयन अइलैँ, और महासभा, अर्थात इस्राएलीहुँक्रीहिनके सक्कु सभक सक्कु जहनहे बलैलैँ, और प्रेरितहुँक्रीहिन् झेलेमसे नानक लग मनैनहे पठैलैँ |
\v 22 पर अफिसरहुँक्रे ओइन्हे झेलेम नै भेटैलैँ और घुमके आके यी बतैलैँ,
\v 23 “हम्रे झेलेमे एकदम मजासे ताला लगाइल और पाले हुँक्रीहिनहे दवारिमे थरह्यैले देख्ली, पर दवार निकारके हेरली ते हम्रे भित्तर किहुहे फेन नै भेतैली |”
\v 24 जब मन्दिरके कप्तान और मुख्य पूजाहारीहुँकरे यी खबर सुन्लाँ तब् यी सक्कुक नतीजा का हुई कहिके ओइने प्रेरितहुँक्रीहिनके विषयमे दोधारमे परगिलैँ |
\v 25 पर केऊ एकजे आके ओइन्हे कहल, “हेरो, तुहुरे जोन मनैनहे झेलेम दारल रहो ओइने मन्दिरमे ठरह्याके मनैनहे शिक्षा देहतैँ |”
\v 26 तब् अफिसर हुँक्रीहिनके संगे जाके जबरजस्ती बिना करले ओइन्हे नन्लाँ, काकरेकी मनै ओइन्हे पथरालेके मरहीँ कहिके ओइने डरागिलैँ |
\v 27 ओइने ओइन्हे नानके महासभक आघे नानके थरह्वैलैँ, और प्रधान पूजाहारी ओइन्हे पुँछल,
\v 28 “हम्रे तुहुरिन्हे यी नाउँमे कुछु शिक्षा नै देना कड़ा आज्ञा देले रहि, पर तुहुरे अपन शिक्षालेके सारा यरुशलेम भर दरलो, और उ मनैयक खुनखराबक दोष हमारमे नाने चहथो |”
\v 29 पर पत्रुस और प्रेरितहुँकरे कलाँ, “हम्रे मनैनके नै होके परमेश्वरके आज्ञापालन करहीँ परत |
\v 30 हमार बाबा-पुर्खनके परमेश्वर येशूहे मुअलमेसे जित्ती बनादेलाँ, जिहिहे तुहुरे कठ्वामे टाँगके मुँवाइल रहो |
\v 31 परमेश्वर इस्राएलके पश्चात्तापके लग और ओइन्हे पापमेसे क्षमा देहे हुँकिनहे राजा और मुक्तिदाता बनाके अपन दाहिन पाँजर बैठैलाँ |
\v 32 यी सक्कु बातके हम्रे साक्षी बती, और ओस्तेहेँके पवित्र आत्मा फेन, जिही परमेश्वर अपन आज्ञापालन करुइयनहे देहल बताँ |”
\v 33 पर जब ओइने यी सुन्लाँ तब् ओइने गजब रिसागैलैँ, और ओइन्हे मुवाई खोज्लाँ |
\v 34 पर व्यवस्थक पण्डित और जनतनके माननीय गमलियल नाउँ रहल फरिसी महासभामे उठ्के ओइन्हे एकघची बाहेर जाई कहल,
\v 35 और उ महासभक मनैनहे कहल, “इस्राएली हुँक्रे, यी मनैनहे तुहुरे ज्या करे लागल बतो, ओम्ने होशियार होजाऊ |
\v 36 काकरेकी आजसे आघे फेन थूदास कुछु हुईतुँ कहिके कना दाबी करल और लगभग चार सौ मनै ओकर पाछे लग्लाँ | उ मुवागैल, और ओकर पाछे लगुइयन सक्कु छित्रागैलैँ और सक्कु बेकार होगैल |
\v 37 यी मनैयक पाछे जनगरणक समयमे गालीलके यहूदा कना आघे सरल, और बहुत जहनहे अपन ओहोँर तानल | उ फेन नष्ट होगैल, और उहिन्हे मनुइयन यहोँर ओहोँर छित्रागैलैँ |
\v 38 अब्बक यी मामलामे मै तुहुरिन्हे कहतुँ, “कि यी मनैनसे अल्गेहेँ रहो, और यनहे छोरदेऊ, काकरेकी यनके यी योजना अथवा यी काम मनैनसे हो कलेसे उ अप्निहीँ मेट्जाई |
\v 39 पर यदि यी परमेश्वरके ओहोँरसे हो कलेसे तुहुरे यिहिहे रोके नै सेक्बो | नै ते तुहुरे परमेश्वरके विरुद्धमे उठल ठहरबो |”
\v 40 तब् ओइने ओकर सल्लाह मानलेलाँ | तबजाके ओइने प्रेरितहुँक्रीहिन् भित्तर बलाके पिट्लाँ, और येशूक नाउँमे नै बोल्हो” कहिके ओइन्हे छोरदेलैँ |
\v 41 तब् येशूक नाउँमे अपमान सहना योग्यक ठहरली कना बातमे आनन्द मनैती ओइने महासभक उपस्थितिमेसे निकरके चलगिलैँ |
\v 42 तब् हरेक दिन ओइने मन्दिरमे और घर-घर जाके येशूए ख्रीष्ट हुईतैँ कहिके सिखाई और प्रचार करना नै छोरलैँ |
\c 6
\s सात जहनके नियुक्ति
\p
\v 1 उ समयमे जब चेलनके सङ्ख्या बहर्ती जाइतिहिन, तब् हिब्रूहुँक्रीहिनके विरुद्धमे ग्रीक-यहूदीहुँक्रे गनगन करलैँ, काकरेकी दैनिक खाद्दे वितरणमे ओइनके विधवाहुँकरे पाईपरना खाना नै भेटाँईट |
\v 2 तब् बाह्रै जाने चेलनहे बलाके कलाँ, “परमेश्वरके वचन प्रचार करक छोरके खवैना-पिवैना सेवा करना हम्रिहिनहे नै सोहाईट |
\v 3 तबेकमारे भैयो, तुहुरिनमेसे पवित्र आत्मा और बुद्धिलेके भरल और सक्कुहुनके आदर पाइल सात जहनहे रोजो जिहिहे हम्रे यी काममे खटाई सेकी |
\v 4 पर हम्रे भर प्रार्थना और वचनके सेवकाईमे पूरा समय देबी |”
\v 5 यी बात समूहक सक्कु जहनहे मन परगैलिन और जुटल सक्कुहुनहे मजा लग्लिन, और ओइने पवित्र आत्मा और विश्वाससे भरपूर रहल स्तिफनस, फिलिप, प्रखरस, निकनोर, तीमोन, पर्मिनास और एन्टिओखियक यहूदी मत मनुइया निकोलाउसहे छन्लैँ |
\v 6 ओइने यी मनैनहे प्रेरितहुँक्रीहिनके आघे नानके प्रेरितहुँकरे प्रार्थना करलैँ और यनकेमे अपन हाँथ धरलाँ |
\v 7 परमेश्वरके वचन बहरती गैल, और चेलनके सङ्ख्या यरुशलेममे गजबे बहरगिल | पूजाहारीनमेसे बहुत जाने यी विश्वासहे ग्रहण करलाँ |
\s स्तिफनसके पक्राऊ
\p
\v 8 स्तिफनस अनुग्रह और शक्तिलेके पूरा होके मनैनके बिच्चेम भारी-भारी अचम्मक काम और चिन्हा करल |
\v 9 पर केऊ-केऊ भर स्वतन्त्र-दलके सभाघरक और कुरेनी, अलेक्जेन्ड्रियक, किलिकिया और एशियक मनै रहिँत, ओइने ठरह्याके स्तिफनसके सँग वाद-विवाद करे लग्लैँ |
\v 10 उ जोन बुद्धिसे और आत्मासे बोले, ओइने ओकर सामना करे नै सेक्लैँ |
\v 11 तब् ओइने गुप्तमे मनैनहे उक्साके असिक कहे लगैलैँ, “मोशा और परमेश्वरके विरुद्धमे यी नै सोहैना बोलत हम्रे सुन्ली |”
\v 12 तब् ओइने जनतनहे, धर्म-गुरुनहे और शास्त्रीहुँक्रीहिन् भड़कैलैँ और ओइनकेमे हमला करलाँ और पकरके महासभामे नन्लाँ |
\v 13 ओइने असिक कहुइया झूठा साक्षीहे आघे सरलैँ, “यी मनैया पवित्र-ठाउँ व्यवस्थक विरुद्धमे बात बत्वैना नै छोरत |
\v 14 काकरेकी यिहिहे हम्रे असिक कहत सुन्ली, 'नासरतके येशू यी ठाउँहे नाश करदी, और मोशक हम्रिहिनहे देहल चालचलन फेन बदल देहक लग बा |”
\v 15 महासभामे बैठल उ सक्कु जाने उहिन्हे एकसुर लगाके हेरलैँ, और ओकर अनुहार स्वर्गदूतके अनुहारहस देख्लैँ |
\c 7
\s स्तिफनसके भाषण
\p
\v 1 तब् प्रधान पूजाहारी पुँछल, “का यी सक्कु बात ठीक हो?”
\v 2 उ कहल, “दादू-भैया और बाबाहुँकरे, सुनो | महिमक परमेश्वर हमार पुर्खा अब्राहामहे उ हारानमे बैठ्नासे आघे मेसोपोटामियामे रहलमे दर्शन देहल रहिँत,
\v 3 और उहिन्हे कले रहिँत, 'तुँ अपन देश और अपन कुटुम्बमेसे निकरके, जोन देश मै तुहिन्हे देखैम, वहाँ जाऊ |'
\v 4 “तब् उ कल्दीहुँक्रीहिनके देशमेसे निकरके हारानमे आके बैठल, और ओकर बाबक मृत्युक पाछे परमेश्वर उहिन्हे वहाँसे यी देशमे सरलैँ, जहाँ अब्बा तुहुरे वास बैठ्ठो |
\v 5 उहिन्हे परमेश्वर उ ठाउँमे जायजात ते दुरे जा, पैलाँ धरना ठाउँ फेन नै देलाँ | पर ओकर लरका नै रलेसे फेन उ जायजात परमेश्वर ओकर लरका-पर्कनहे देना वाचा करलैँ |
\v 6 परमेश्वर असिक कलाँ, 'तोरिक लरका दोसुर जहनके देशमे जाके बैठे परहिन्, और ओइने ओइन्हे नोकर बनाके चार सौ बर्षसम करके धरहिँ |'
\v 7 परमेश्वर कलाँ ' पर ओइने जोन जातिक ओइने नोकर होके रहिहिँ उ जातिक इन्साफ मै करम | तबजाके ओइने निकरके आके यहे ठाउँमे मोरिक आराधना करहिँ |'
\v 8 उहाँ ओइनके सँग खतनक करार बहन्लाँ, और अब्राहाम इसाहकके बाबा होके आठौँ दिनमे इसाहकके खतना करल | इसाहक याकूबके बाबा हुइल, और याकूब बाह्रै कुलके बाबा बनल |
\v 9 “कुलपतिहुँक्रे योसेफसे हिर्षाके उहिन्हे मिश्र देशमे बेँचदेलाँ | पर परमेश्वर ओकर सँग रहिँत |
\v 10 परमेश्वर ओकर सारा कष्टमेसे छुटाके मिश्र देशके रज्वा फारोक आघे उहिन्हे कृपा करलैँ और बुद्धि देलैँ, और फारो उहिन्हे मिश्रदेश और ओकर सक्कु घरक हाकिम बनैलाँ |
\v 11 “ओकर पाछे सारा मिश्रदेश और कनानमे अनिकाल परके बरवार आफत परगैलिन, और हमार पुर्खाहुँकरे अनाज नै भेटैलैँ |
\v 12 पर याकूब मिश्र देशमे अनाज बा कना बात सुनके हमार पुर्खनहे सुरुकचो वहाँ पठाइल |
\v 13 दोसुर चोक भेटमे योसेफ ओकर दादू-भैयनहे अपन परिचय देहल, और योसेफके परिवार फेन फारोक थेन उपस्थित हुइल |
\v 14 योसेफ अपन बाबा याकूबहे और अपन सक्कु गोत्यारिनहे, ओइने जे जम्मा पचहत्तर जाने रहिँत, मिश्र देशमे अइना खबर पठाइल |
\v 15 याकूब मिश्र देशमे गैल, और वहाँ उ मुगैल, और हमार पुर्खनके फेन वहैँ मृत्यु होगैलिन |
\v 16 ओकर पाछे ओइनके मुअल शरीर शकेममे लैगिलैँ, और अब्राहामके शकेममे हमोरके छावनसे दाम तिरके किनल चिहानमे धारदेहल |
\v 17 “पर जब परमेश्वरके अब्राहामहे देहल करार पूरा हुइना समय लग्घे आइल तब् मिश्र देशमे उ मनै बह्रे लग्लाँ, और ओइनके सङ्ख्या बहरगिल |
\v 18 तब् मिश्र देशमे योसेफहे नै चिन्हुइया दोसर रज्वा आगैल |
\v 19 उ हमार जातिक मनैनसे अत्याचार करल, और हमार पुर्खनहे ओइनके भर्खर हुइलक लरकनहे बाहेर नानके जबरजस्ती धारे लगाए, और असिके भर्खर जन्मलक सक्कु लरका मुजाँईट |
\v 20 “यहे समयमे मोशक जन्म हुइल | उ परमेश्वरके दृष्टिमे सुग्घुर रहे | उ तीन महिनासम अपन बाबक घरेम पलल |
\v 21 जब उ बाहेर फेकागिँल फारोक छाई उहिन्हे उठाके लैगिल, और अपने छावा बनाके पालल |
\v 22 मोशाहे मिश्री हुँक्रीहिनके सक्कु विद्ध्यामे सिखाजाए, और मोशा अपन वचन और काममे शक्तिशाली होगिल |
\v 23 “जब उ चालीस सालके हुइल, तब् अपन इस्राएली दादू-भैयन भेट करना मन ओकरमे उठ्लिस |
\v 24 अपन जातभैयामेसे एक जहनहे अन्याय हुईट देख्के, उ ओकर रक्षा करल, और अन्याय करुइया उ मिश्रीहे मुवाके अपन भैयकमे हुइल अत्याचारके बदला लेहल |
\v 25 परमेश्वर मोरिक हाँथलेके ओइनके उद्दार करहिँ कना मोरिक दादू-भैयाहुँक्रे बुझ्हीँ कना विचार उ करल रहे | पर ओइने उ नै बुझ्लैँ |
\v 26 दोसुर दिन ओइनेहेँ आपसमे झगरा करेबेर उ पुगल, और ओइन्हे मिलैना कोशिस करके कहल, 'मनै, तुहुरे ते दादू-भैया हुईतो, तब् काकरे एकजे दोसर जहनहे अन्याय करथो?”
\v 27 “पर अपन परोसीकमे अन्याय करुइया उहिन्हे असिक कहिके घचेटल, 'हमारिकमे हाकिम और न्यायकर्ता हुइक लग तुहिन्हे के नियुक्त करल?”
\v 28 काल उ मिश्रीहे मुँवाइल हस तुँ महिन्हे फेन मुवाइक तो?”
\v 29 असिन जवाफ सुनके मोशा भागके मिद्यान देशमे जाके प्रवासी हुइल | वहाँ ओकर दुइथो छावा जन्मलैँ |
\v 30 चालीस साल पाछे सीनै पर्वतके उजाड़-ठाउँमे जरती रहल पोथ्रक ज्वालामे एकथो स्वर्गदूत ओकर थेन देखा परल |
\v 31 जब मोशा यी देखल तब् उ यी दर्शन देख्के अकमका गिल, और उ हेरक लग लग्गे  गैल तब् परमप्रभुक असिन आवाज आइल,
\v 32 मै तोहाँरिक पुर्खनके परमेश्वर हुईतुँ- अब्राहाम, इसहाक और याकूबके परमेश्वर |' मोशा थरथराई लागल, और ऊ  ओहोँर हेरनासम फेन हिम्मत नै करल |
\v 33 “तब् परमप्रभु उहिन्हे कलाँ, 'तोहाँरिक गोरक जुत्ता निकारो, काकरेकी जोन ठाउँमे तुँ ठरह्याइल बतो, उ पवित्र ठाउँ हो |
\v 34 मिश्रमे रहल मोरिक प्रजनके दुर्दशा मै देखनु, और ओइनके बिलौँना फेन सुन्नु | ओइन्हे छुटकारा देहे मै उतरके आगिल बतुँ | आब आऊ, मै तुहिन्हे मिश्र देशमे पठैबूँ |'
\v 35 “यहे मोशा, जिहिहे ओइने 'के तुहिन्हे हाकिम और न्यायकर्ता बनाइल' कहिके इन्कार करल रहिँत, उहिन्हे परमेश्वर पोथ्रामे देखा परुइया स्वर्गदूतसे हाकिम और न्यायकर्ता बनाके पथैलैँ |
\v 36 यहे मनैया मिश्र देशमे, लाल समुन्दरमे और चालीस बर्षभर उजाड़-ठाउँमे उदेकके काम और चिन्हा करके ओइन्हे बाहेर नानल |
\v 37 “उ वहे मोशा हो, जे इस्राएलीनहे कहल रहे, 'परमेश्वर महिन्हे बनाइल हस तुहुरिनके दादू-भैयनमेसे तुहुरिनके लग एकथो अगमवक्ता तयार परहिँ |'
\v 38 यी वहे मोशा हो, जे उजाड़-ठाउँमे रहल समूदायमे स्वर्गदूतके सँग रहे, जोन स्वर्गदूत सीनै पर्वतमे और हमार पुर्खनसे बोलल रहे, और वहे हम्रिहिनहे देहक लग जीवित वचन पाइल रहे |
\v 39 “हमार पुर्खाहुँकरे ओकर आज्ञापालन करना इन्कार करलैँ | ओइने ओकर बात ओनैबे नै करलाँ बरु मिश्र देशमे घुमके जैना मन करलाँ |
\v 40 ओइने हारुनहे असिक कलाँ, 'हमार आघे-आघे नेगुइयाँ कोनो देउँता हमार लग बनादेऊ, काकरेकी हम्रिहिनहे मिश्रदेशमेसे निकारके ननुइया यी मोशाहे का होगैलिस हम्रे नै जन्थी |”
\v 41 तबजाके ओइने एकथो बछर्वक मूर्ति बनैलाँ, और ओम्ने बलि फेन चह्रैलाँ, और अपन हाँथेक काममे खुशी मनैलाँ |
\v 42 पर परमेश्वर ओइन्हे तिरस्कार करलाँ, और ओइन्हे आकाशके तारामण्डलके पूजा करे देलाँ, जसिके अगमवक्तनके किताबमे लिखल बा, 'इस्राएलके मनै, का तुहुरे चालीस सालसम उजाड़-ठाउँमे महिन्हे पशुबलि और भेटी चह्रैलो?
\v 43 तुहुरे मोलोखके झोँपरी और रेफन देउँतक तोरैयाँ, और तुहुरिनके पूजक लग बनाइल मूर्तिनहे उठालैगिलो | आब मै तुहुरिन्हे बेबिलोनसे दूर सारदेहम |'
\v 44 उजाड़-ठाउँमे हमार पुर्खनके गवाहिक मण्डप रहे | मोशक देखल नमूना बमोजिम परमेश्वरके आदेश अनुसार यी बनल रहे |
\v 45 हमार पुर्खाहुँकरे फेन ओइनके पालामे अन्यजातिनके देश अधिकारमे नानेबेर यहोशूक संगे उ तम्बू नन्लैँ | दाऊदके पालासम उ वहैँ रहल |
\v 46 उ परमेश्वरके निगाह पाइल, और याकूबके परमेश्वरके लग एकथो वासस्थान बनैना अनुमति माँगल |
\v 47 पर हुँकार लहक भवन भर सोलोमन बनाइल |
\v 48 “पर हाँथेलेके बनाइल भवनमे परमेश्वर नै रथाँ, जसिके अगमवक्ता कहल बा,
\v 49 मोरिक सिंहासन स्वर्ग हो, और पृथ्वी मोरिक गोरा धरना ठाउँ हो, तुहुरे मोरिक लग कसीन भवन बनैबो? परमप्रभु कहतैँ, मोरिक बिसैँना ठाउँ कोन हो?
\v 50 का यी सक्कु चीज मोरिके हाँथ नै बनाइल?'
\v 51 “ए हठी मनै, कठोर मन और बहिर कान रहल मनै, तुहुरे जबफेन पवित्र आत्मक विरोध करथो | तुहुरिनके पुर्खन जसिक करलाँ तुहुरे फेन ओस्ते करथो |
\v 52 अगमवक्तनमेसे किहिहे तुहुरिनके पुर्खाहुँकरे नै सतैलैँ? ओइने जनके अइना आग्गिहिँसे जनुइया सक्कुहुनहे मुवादेलैँ | हुँकिनहे तुहुरे विश्वासघात करलो, और हुँकिनहे मुवैलो | उ सक्कुहुनहे मुवैलैँ, जे उ धार्मिक जनके अइना समाचार आग्गिहिँसे सुनाइल रहिँत | आब तुहुरे भर हुँकारे विश्वासघातक और ज्यानमारा हुइल बतो |
\v 53 स्वर्गदूतहुँक्रीहिनके सौँपल व्यवस्था तुहुरे भेतैलो, पर ओकर पालन नै करलो |”
\s स्तिफनसके मृत्यु
\p
\v 54 जब ओइने यी बात सुन्लैँ तब् ओइने झोँक्कागैलैँ और रिसेलेके दाँत पिसे लग्लैँ |
\v 55 पर उ भर पवित्र आत्मासे भरपूर होके स्वर्ग ओहोँर एकसुर लगाके हेरल, और परमेश्वरके महिमा और येशूहे परमेश्वरके दाहिन ओहोँर ठरह्याइल देखल |
\v 56 उ कहल, “हेरो, स्वर्ग उघ्रल मै देखतुँ, और मनैयाक छावाहे परमेश्वरके दाहिन पाँजर ठरह्याइल मै देखतुँ |”
\v 57 पर ओइने जोरसे चिल्लाके उठ्लैँ, और अपन-अपन कान बुजलेलैँ, और ओइने सक्कु जाने एक्केसँग ओकरमे झपत्लाँ |
\v 58 ओइने उहिन्हे बजारके बाहेर निकारके लैगैलैँ, और ओकरमे ढुङ्गा बर्सैलैँ | और साक्षीहुँक्रे अपन लुग्गा शाऊल नाउँक एकथो जवान मनैयक टाँगे तिर धरलैँ |
\v 59 जस्तेके ओइने स्तिफनसकेमे ढुङ्गा मारत रहिँत, उ प्रार्थना करल, “हे प्रभु येशू, मोरिक आत्माहे लैलेऊ |”
\v 60 उ ठेहुनी टेक्के बरका स्वरमे चिल्लाके कहल, “हे प्रभु, यी पापके दोष यनकेमे ना लागे |” अतरा कहिके उ प्राण छोरदेहल |
\c 8
\s एकलेसियाके सतावट और विस्तार
\p
\v 1 ओकर हत्यामे शाऊल फेन शामिल रहे | वहे दिन यरुशलेममे रहल मण्डलीक विरुद्धमे बरवार सतावट हुइल, और प्रेरितहुँक्रीहिन् बाहेक दोसर सक्कु जाने यहूदिया और सामरियक इलाका छित्रागैलैँ |
\v 2 भक्तजन हुँक्रे स्तिफनसहे लैजाके भँठारदेलाँ, और ओकर लग बरवार शोक करलैँ |
\v 3 पर शाऊल भर घर-घर पैँठ्के मण्डलीहे सखाप पारत रहे | उ थारु और जन्नी मनैनहे घिँस्यैती लैजाके झेलेम दारदेहे |
\s सामरियामे फिलिप
\p
\v 4 तब् उ छित्राइल मनै चारु ओहोँर जाके वचन प्रचार करलैँ |
\v 5 फिलिप भर सामरियक एकथो बजारमे जाके ओइन्हे ख्रीष्ट (उद्दारके) प्रचार करल |
\v 6 फिलिपके कहल वचन सुनके और ओकर करल चिन्हा देख्के, भीड़ एक्के मनके होके ओकर बातमे ध्यान देलैँ |
\v 7 काकरेकी बहुत जहनसे अशुद्ध आत्मा बरका स्वरमे चिल्लैती निक्रे लग्लाँ, और बहुत्ते जाने पक्षघाती रोगीहुँक्रे और नाँगर मनै फेन चोखागैलैँ |
\v 8 असिके उ बजारमे गजब आनन्द हुइल |
\s सिमोन जादूगर
\p
\v 9 सिमोन नाउँ रहल एकथो मनैया वहाँ रहे | उ आग्गिहिँसे उ बजारमे जादूगरी करके सामरियक मनैनहे छकवाइल रहे, और अपनहे मोरिकहस केऊ नै हो कहिके सोँचे |
\v 10 उ मनैयाहे छुटिसे भारीसम सक्कु जाने असिके मानिँत, “यी मनैया परमेश्वरके उ शक्ति हो, जिहिहे महाशक्ति कहिजाईट |”
\v 11 ओइने उहिन्हे मानिँत, काकरेकी बहुत आघेसे उ अपन जादूगरीसे मनैनहे छक्क पर्वाइल रहे |
\v 12 पर जब ओइने परमेश्वरके राज्य और येशू ख्रीष्टके नाउँक सुसमाचार सुनुइया फिलिपके बातेम विश्वास करलैँ, तब् थारु और जन्नी मनै बप्तिस्मा लेलैँ |
\v 13 सिमोन अप्निहीँ फेन विश्वास करल | उ बप्तिस्मा लेहल, और उ फिलिपके सँग लागगिल, और चिन्हा और भारी-भारी अचम्मक काम करत देख्के उहिन्हे अचम्म लागगैलिस |
\v 14 सामरियक मनै परमेश्वरके वचन ग्रहण करलैँ कना बात सुनके यरुशलेममे रहल प्रेरितहुँकरे पत्रुस और यूहन्नाहे ओकर थेन पठैलैँ |
\v 15 ओइने वहाँ आके ओइने पवित्र आत्मा भेटाँईट कहिके ओइनके लग प्रार्थना करलैँ |
\v 16 काकरेकी तबसम ओइनमेसे केक्रोमे फेन पवित्र आत्मा नै आइल रहे | ओइनके बप्तिस्मा प्रभु येशूक नाउँमे किल हुइल रहिन |
\v 17 तब् ओइने अपन हाँथ ओइनके उप्पर धरलैँ, और ओइने पवित्र आत्मा भेटैलैँ |
\v 18 आब प्रेरितहुँकरे हाँथ धरलेसे पवित्र आत्मा मिलत कना देख्के सिमोन असिक कती ओइन्हे रुपिया देहे लागल,
\v 19 “महिन्हे फेन यी शक्ति देऊ, और मै जेकरमे फेन हाँथ धारम तौ उ पवित्र आत्मा पाए |”
\v 20 पर पत्रुस कहल, “तोरिक रुपिया तोरिके थेन नाश होजाए, काकरेकी परमेश्वरके वरदान रुपियालेके किने सेकजाजाईट कहिके तैँ विचार करले |
\v 21 यी विषयमे ना ते तोरिक बखरा बा ना ते हिस्सा बा, काकरेकी परमेश्वरके आघे तोरिक मन ठीक नै ठहरल |
\v 22 तबेकमारे तोरिक अपन यी दुष्टतक लग पश्चात्ताप कर, और प्रभुमे प्रार्थना चह्रा, और शायद तोरिक मनके असिन विचार माफी हुई |
\v 23 काकरेकी मै देखतुँ, कि तैँ हिर्षेलेके भरल बटे, और अधर्मक बन्धनमे बटे |”
\v 24 तब् सिमोन कहल, “तुहुरिही मोरिक लग प्रार्थना करदेऊ, और तुहुरिनके कहल कोनो फेन बात मोरिकमे आई ना लागे |”
\v 25 तबजाके ओइने गवाही देके सेक्के और प्रभुक वचन बट्वाके सेक्के सामरीनके बहुत्ते गाउँमे सुसमाचार प्रचार करती ओइने यरुशलेम घुमगैलैँ |
\s इथियोपियाके उच्च पदाधिकारी
\p
\v 26 ओकर पाछे प्रभुक एकथो दूत फिलिपहे कहल, “उठ्के दक्खिन ओहोँर यरूशलेममेसे गाजा ओहोँर जैना डगरमे जाऊ |वहाँ मरुभूमिक डगर बा |”
\v 27 तब् फिलिप उठ्के चलगिल, और एकथो इथोयोपियाली नपुंसकहे भेटाइल, जे इथोपिया देशके महारानी कन्दाकीक बरका पदाधिकारी और सक्कु सम्पत्तिक कोशाध्यक्ष रहे | उ यरुशलेममे आराधना करे गैल रहे |
\v 28 उ घुमके अपन घरे जाइत रहे, और अपन रथमे बैठके यशैया अगमवक्तक किताब पह्रट रहे |
\v 29 तब् पवित्र आत्मा फिलिपहे कहल, “जाऊ और उ रथके सँग पक्रो |”
\v 30 फिलिप ओकर थेन दौरती गैल, और उहिन्हे यशैया अगमवक्तक किताब पह्रट सुनके उ पुँछल, “अप्निक पह्रल बात बुझती?”
\v 31 तब् उ कहल, “केऊ बतैबो नै करी कलेसे मै कसिक बुझम?” तब् उ फिलिपहे रथमे चहुँरके अपनसँग बैठक लग अनुरोध करल |
\v 32 आब ओकर पहर्लक धर्मशास्त्रक खण्ड यी रहे, “जसिके भेँरवा काटेक लग लैजागैल रहत, वा थुमा ऊन कत्रुइयक थेन चिमचाम रहत, ओस्तेके ऊ अपन मु नै खोलल |
\v 33 ओकर अपमानित अवस्थामे उहिन्हे न्याय नै मिलल | ओकर पुस्तक बयान के करी? काकरेकी ओकर जीवन पृथ्वीमेसे ओर्वादेलैँ |”
\v 34 तब् उ नपुंसक फिलिपहे कहल, “कृपा करके महिन्हे कहिदेऊ, अगमवक्ता यी केकर विषयमे कलाँ, हुँकार अपन विषयमे कि औरे दोसर जहनके विषयमे?”
\v 35 तब् फिलिप अपन मुह खोलके धर्मशास्त्रक यहे खण्डमेसे उहिन्हे सुसमाचार सुनाइल |
\v 36 तबजाके ओइने डगरमे जैतीजैती थोरबहुत पानी रहल एकथो ठाउँमे पुग्गैलैँ | उ नपुंसक कहल, “हेरी, यहाँ पानी बा, महिन्हे बप्तिस्मा हुइनासे काचिस रोके सेकी?”
\v 37 [फिलिप कहल, “यदि पूरा मनसे विश्वास करथी कलेसे अप्नी बप्तिस्मा लेके सेक्बी |” उ जवाफ देहल, “येशू ख्रीष्ट नै परमेश्वरके छावा हुइतैँ कहिके मै विश्वास करतुँ |”]
\v 38 उ रथ रोक्ना आज्ञा देहल, तब् फिलिप और उ नपुंसक दुनु जाने पानीमे उतरलैँ, और उ उहिन्हे बप्तिस्मा देहल |
\v 39 पर जब ओइने पानीमेसे बाहेर निकरके अइलैँ, तब् प्रभुक आत्मा फिलिपहे पकरके लैगैलैँ, और उ नपुंसक उहिन्हे फेन दोबारा नै देखल, और उ खुशी हुईती अपन डगर लाग्गैल |
\v 40 पर फिलिप अश्दोशमे देखा परल, और कैसरिया नै पुगतसम सक्कु बजारमे सुसमाचार सुनैती गैल |
\c 9
\s शाऊलके जीवन परिवर्तन
\p
\v 1 शाऊल प्रभुक चेलनके विरुद्धमे अभिन फेन धम्की और हत्याक धुनमे प्रधान पूजाहारीक थेन गैल,
\v 2 और ऊ, उ डगरमे लागल थारु होए चाहे जन्नी, जिहिन्हे फेन फेला पर्लेसे ओइन्हे बहानके यरुशलेममे नाने भेटाऊँ कहिके दमस्कसके सभाघर हुँक्रीहिनके नाउँमे पुर्जी माँगल |
\v 3 जब शाऊल यात्रा करती दमस्कसके लग्घे पुगल, एकचुत्ते स्वर्गमेसे एकथो ज्योति ओकर आँजरपाँजर चम्कल |
\v 4 उ भुइयाँमे गिरगिल, और उ असिक कहत सुनल, “शाऊल, शाऊल, तुँ काकरे महिन्हे सतैथो?”
\v 5 उ कहल, “प्रभु, अप्नी के हुईती?” तब् उहाँ कलाँ, “मै येशू हुईतुँ, जिहिहे तुँ सताईतो |
\v 6 पर उठ्के बजारमे जाऊ, और तुहिन्हे जा करे परी उ तुहिन्हे बताजाजाई |”
\v 7 ओकर संगे जुउइया मनै स्वर भर सुन्लैँ, पर किहुके नै देख्लैँ ते कवाके ठरह्याइल रलाँ |
\v 8 तब् शाऊल भुइयाँमेसे उठल और आँखी खोलल ते किहुहे नै देखल, और बाँकी मनै ओकर हाँथ पकरके नेगैती उहिन्हे दमस्कस नन्लाँ |
\v 9 तब् तीन दिनसम उ आँधर होगिल, और ना ते खाना खाइल ना पानी पिअल |
\v 10 दमस्कसमे हननिया नाउँ रहल एकथो चेला रहे | उहिन्हे प्रभु दर्शनमे कलाँ, “ए हननिया |” उ कहल, “प्रभु, मै यहैँ बतुँ |”
\v 11 तब् प्रभु उहिन्हे कलाँ, “उठो, और 'सोज' नाउँक गल्लीमे जाऊ, और वहाँ यहूदक घरेम शाऊल नाउँक टार्सस-निवासीहे खोजो, काकरेकी उ प्रार्थना करता |
\v 12 उ दर्शनमे हननिया नाउँ रहल एकथो मनैया भित्तर आके उ देख्नाहाँ हुई कहिके अपनमे तोहाँर हाँथ धारल देखल बा |”
\v 13 पर हननिया कहल, “प्रभु, यी मनैया यरुशलेममे अप्निक लरकनके कतरा धेउर अन्याय करल बा, उ मै बहुत जहनसे सुनल बतुँ |
\v 14 यहाँ फेन अप्निक नाउँ लेहुइया सक्कुहुनहे बहन्ना अधिकार मुख्य पूजाहारीनसे उ भेटाइल बा |”
\v 15 पर प्रभु उहिन्हे कलाँ, “जाऊ, काकरेकी अन्यजातिनके, राजनके और इस्राएलके लरकनके आघे मोरिक नाउँ प्रचार करक लग मोरिक रोजल एकथो पात्र हो,
\v 16 काकरेकी मोरिक नाउँक खातिर उहिन्हे कटरा दुःख उठाई पर्हिस, उ मै उहिन्हे देखैम |”
\v 17 तब् हननिया जाके उ घरेम पैँठल, और ओकरमे अपन हाँथ धारके कहल, “शाऊल भैया, जोन प्रभु येशू तोहाँरिक अइना डगरमे तोहाँरिक थेन देखा परल रहिँत, वहे तुँ देख्नाहाँ होऊ और तुँ पवित्र आत्मासे भरिपूर्ण होजाऊ  कहिके महिन्हे पठाइल बताँ |”
\v 18 जुरतेहेँ ओकर आँखीमेसे छिल्का हस कुछु गिरल, और उ फेनदोस्रे देख्नाहाँ होगिल | तब् उ उठल और बप्तिस्मा लेहल,
\v 19 तब् खाना खाके उ बल भेटाइल | शाऊल बहुत्ते दिनसम दमस्कसमे रहल चेलनके सँग रहल |
\s शाऊल दमस्कस और यरुशलेममे
\p
\v 20 तब् तुरुन्ते उ सभाघरहुँक्रीहिनमे येशूक घोषणा असिक करल, “उहाँ परमेश्वरके छावा हुँइत |”
\v 21 तब् सुनुइयन भर सक्कु जाने अचम्म मानके कलाँ, “यी नाउँ लेहुइया सक्कुहुनहे यरुशलेममे नाश करना और यहाँ फेन ओइन्हे बहानके मुख्य पूजाहारीनके थेन लैजैना उद्देश्यसे अउइया यहे नै हो का?”
\v 22 पर शाऊल आउर शक्तिशाली हुईती गिल, और येशूए ख्रीष्ट हुईतैँ कना प्रमाण देके दमस्कसमे रहुइया यहूदिनहे अकमक्क पारदेहल |
\v 23 तब् बहुत दिन बितल ते यहूदीहुँक्रे उहिन्हे मुवैना षड़यन्त्र रच्लैँ |
\v 24 पर ओइनके षड़यन्त्र शाऊलहे पता होगैलिस | ओइने उहिन्हे मुवाइक लग रातदिन बजारके दवारिमे नुकके बैठिँत |
\v 25 पर ओकर चेलाहुँक्रे रात्तीहीँ उहिन्हे टोकरीमे बैठाके देवालमेसे तरे उटारदेलैँ |
\v 26 उ यरुशलेममे आके चेलनके सँग मिल्ना कोशिस करल | पर ओइन्हे उ चेला हो कहिके नै पत्येलैँ और सक्कु जाने उहिन्से डरागिलैँ |
\v 27 पर बारनाबास उहिन्हे अपनसँग लैजाके प्रेरितहुँक्रीहिनके थेन लैगिलस | तब् शाऊल प्रभुहे डगरमे देखलक और प्रभु ओक्रेहे सँग बोल्लक और उ दमस्कसमे साहससे येशूक नाउँमे प्रचार करलक बात ओइन्हे बतादेहल |
\v 28 शाऊल यरुशलेममे ओइनके संगसंगे खुल्लमखुल्ला नेगे लागल, और साहससे प्रभुक नाउँमे प्रचार करे लागल,
\v 29 और उ ग्रीक-यहूदीहुँक्रीहिनके सँग वाद-विवाद करे, पर ओइने उहिन्हे मुवाइक खोजिँत |
\v 30 पर यी पता पाके भैयन (संघरियन) उहिन्हे कैसरियामे नन्लाँ और वहाँसे उहिन्हे टार्ससमे पठादेलैँ |
\v 31 ओस्तेके सारा यहूदिया, गालील और सामरियाभर मण्डलीमे शान्ति होगिल और मण्डली बल्गर होगिल | प्रभु डरमे नेँग्ती और पवित्र आत्मक सान्त्वना पाके मण्डली बहरती गैल |
\s एनियास और डोरकास
\p
\v 32 पत्रुस यहोँर ओहोँर सक्कु ठाउँमे यात्रा करती लुद्दामे रहल सन्तहुँक्रीहिनके थेन फेन आपुगल |
\v 33 उ वहाँ एनियास नाउँक कोनो एकथो मनैयाहे भेटाइल, जे आठ वर्षसे पक्षघातके रोगलेके पठ्रीमे परल रहे |
\v 34 पत्रुस उहिन्हे कहल, “ए एनियास, येशू ख्रीष्ट तुहिन्हे चोख्वादिहिँ | उठो, और तोहाँरिक पठ्री उसराऊ |” तब् उ तुरुन्ते उठगिल |
\v 35 लुद्दा और शारोनमे बैथुइया जतरा सक्कु जाने उहिन्हे देख्के प्रभुक ओहोँर घुमगैलैँ |
\v 36 योप्पा नगरमे तबीता, अर्थात डोरकास (हरणी) कना एकथो लौँदी चेला रहे | उ मजा काम और दान देनामे लग्ले रहे |
\v 37 वहे समयमे उ बेमार होगिल और उ मुगिलस, और मनै लौह्वाके उहिन्हे उपरका छटमे एकथो कोन्तीमे धरलैँ |
\v 38 लुद्दा योप्पक लग्घे हुईलक वरसे, चेलाहुँक्रे पत्रुस वहाँ बा कना सुनके ओकर थेन दुई जाने मनैनहे असिन बिन्ती करे पठैलैँ, “हमारिक थेन बेर नै करके आजाऊ |”
\v 39 तब् पत्रुस उठ्के ओइनके सँग गैल | वहाँ पुगल तब् ओइने उहिन्हे उपरका कोन्तीमे लैगैलैँ | सक्कु विधवाहुँकरे ओकर लग्घे ठरह्याके रुई लग्लैँ, और डोरकास ओइनके सँग रहलमे ओकर बनाइल पोशाक और आउर लुग्गा देखाइल |
\v 40 पर पत्रुस उ सक्कुहुनहे बाहेर पठाके ठेहुनी टेकल और प्रार्थना करल, और उ लाहाश ओहोँर घुमके कहल, “तबीता, उठो!” तब् उ आँखी उघारल, और पत्रुसहे देख्के उठ्के बैठ्गिल |
\v 41 उ उहिन्हे अपन हाँथेलेके पकरके जुरुकसे उठाइल, तब् सन्तहुँक्रीहिन् और विधवाहुँक्रीहिन् बलाके उहिन्हे जित्ती प्रस्तुत करल |
\v 42 आब यी बात सारा योप्पा भर जाहेर हुइल, और बहुत्ते जाने प्रभुमे विश्वास करलैँ |
\v 43 तब् उ बहुत्ते दिनसम एकथो सिमोन कना छालक काम करुइयक सँग योप्पामे रहल |
\c 10
\s पत्रुस और कर्नेलियस
\p
\v 1 कैसरियामे कर्नेलियस नाउँक एकथो मनैया रहे, जे इटालिया कना पल्टनके एकथो कप्तान रहे |
\v 2 उ ईश्वरभक्त रहे, और उ और ओकर पूरा परिवार परमेश्वरके डर मानिँत | उ मनैनहे एकदम खुशीक साथ दान देके परमेश्वरसे प्रार्थना करे |
\v 3 उ दुपहर तीन बजे ओहोँर दर्शनमे स्पष्ट रुपमे परमेश्वरके एकथो स्वर्गदूत अपन ओहोँर आके असिक कहत सुनल, “कर्नेलियस!”
\v 4 डरकमारे उ उहिन्हे घट्गरके हेरल और कहल, “प्रभु, कही |” तब् उ उहिन्हे कहल, “तोहाँरिक प्रार्थना और गरीबनहे देलक दान सम्झनक रुपमे परमेश्वरके थेन पुगल बताँ |
\v 5 आब मनैनहे योप्पामे पठाऊ और पत्रुस कना सिमोनहे बलाई पठाऊ |
\v 6 उ छालक काम करुइया सिमोनके थेन जाके बैठल बा, जेकर घर समुन्दरके आँरितिर बा |”
\v 7 जब उहिन्से बोलुइया स्वर्गदूत बिदा हुइल, तब् उ अपन नोकरहुँक्रीहिनमेसे दुई जाने और निरन्तर ओकर सेवा-टहल करुइया एकथो भक्त सिपाहीहे बलाई पठाइल,
\v 8 और ओइन्हे सक्कु बात बताके योप्पामे पठादेहल |
\s पत्रुसके दर्शन
\p
\v 9 दोसर दिन ओइने अपन यात्रामे उ बजारके लग्गे आपुग्लैँ, दुपहरके बाह्र बजे ओहोँर पत्रुस प्रार्थना करे घरक छटमे चहुँरल |
\v 10 उ भूँखागिल, और उहिन्हे कुछु खैना मन लग्लिस, पर दोसर जाने खाना रिझाई बेर उ ध्यान-मग्न होके दर्शन देखल |
\v 11 उ स्वर्ग उघ्रल और वहाँसे चारु कोन्वामे बाँधल तन्नाहस कुछु पृथ्वी ओहोँर गिरत देखल |
\v 12 उ तन्नामे पृथ्वीक सक्कु मेरके चारटाँगे जनावर और घस्रना प्राणी और आकाशके चिरैँचुरुंगी रहिँत |
\v 13 तब् उ एकथो आवाज सुनल, “ए पत्रुस उठो, और मुवाके खाऊ |”
\v 14 पर पत्रुस कहल, “नाई प्रभु, काकरेकी मै कबु कुछु अपवित्र वा अशुद्ध चीज नै खाइल हुईतुँ |”
\v 15 उ आवाज फेन दोसुरचो उ सुनल, “परमेश्वर जोन चिजहे शुद्ध करल बताँ उहिन्हे तुँ अपवित्र जिन मानो |”
\v 16 तीनचो सम असिन हुइल, और तुरुन्ते उ तन्ना स्वर्ग ओहोँर उठागिल |
\v 17 जब पत्रुस अपन देखल यी दर्शनके अर्थ का हुई कहिके मनमने दोधारमे परल रहे, तब्बेहेँ कर्नेलियसके पठाइल मनै सिमोनके घर खोज्ती दवारीक आघे ठरह्यागैलैँ,
\v 18 और “पत्रुस कना सिमोन यहाँ बैठल बा कि?” कहिके जोरसे चिल्लाके पुछ्लैँ |
\v 19 जब पत्रुस दर्शनके विषयमे विचार करत रहे तब् पवित्र आत्मा उहिन्हे कलाँ, “हेरो, तीन जाने मनै तुहिन्हे खोजतैँ |
\v 20 उठो, आउर तरे जाऊ, और बिना हिचकिचैले ओइनके सँग चलजाऊ, काकरेकी ओइन्हे मै पठैनु |”
\v 21 तब् पत्रुस उतरगिल, और उ मनैनके थेन जाके कहल, “हेरो, तुहुरिनके खोज्ना मनैया महिँ हुईतुँ | तुहुरे यहाँ काकरे अइलो?”
\v 22 ओइने कलाँ, “एकथो कप्तान कर्नेलियस, जे सोज और परमेश्वरसे डरैना और पूरा यहूदी जातिनमेसे सम्मान भेटाइल मनैया हुईताँ, अप्निन्हे हुँकार घरेम बलाई पथुइया और अप्निसे सन्देश सुन्हो कहिके एकथो पवित्र स्वर्गदूतसे हुँकिनहे आदेश मिलल बा |
\v 23 तब् उ ओइन्हे भित्तर बलाके ओइनके सत्कार करल | दोसर दिन पत्रुस उठ्के ओइनके सँग गैल, और योप्पक केऊ-केऊ संघरियन ओकर संगे गैल |
\s कर्नेलियसके घरेम पत्रुस
\p
\v 24 परौँक दिन (तेसर दिन) ओइने कैसरिया पुग्गैलैँ | अपन गोत्यारिनके और एकदम मिल्ना संघरियनहे बलाके एक्के थेन जुटाके कर्नेलियस ओइनके डगर हेरत रहे |
\v 25 जब पत्रुस भित्तर आइल तब् कर्नेलियस ओकर सँग भेट करके ओकर गोरामे लिहुरके ढोक लागल |
\v 26 पर पत्रुस उहिहे असिक कहिके उठाइल, "उठी, मै अप्निहीँ फेन ते मनैयै हुईतुँ |"
\v 27 तब् उ ओकर सँग बात बत्वैती भित्तर गैल, और वहाँ उ बहुत्ते जहनहे कुरह्याइल भेटाइल |
\v 28 तब् पत्रुस ओइन्हे कहल, “दोसर जातिनके सँग सङ्गत करना, अथवा ओइन्हे भेटघाट करना एकथो यहूदिक लग कटरा नै सोहैना बात हो कना बात तुहुरिन्हे पतै बा, तभुन फेन परमेश्वर महिन्हे कोनो मनैयाहे अपवित्र अथवा अशुद्ध नै मन्हो कहिके देखाइल बताँ |
\v 29 तबेकमारे बलैती किल बिना हिचकिचैले मै अप्निनके थेन आगैनु | अप्निहुँक्रे महिन्हे काकरे बलैली? आब कहि |”
\v 30 तब् कर्नेलियस कहल, “चार दिन आघे लगभग यहे बेला घरेम मै तीन बजेक प्रार्थना करत रहूँ, तब् चहकार लुग्गा लगाइल एकथो मनैया मोरिक आघे ठरह्यागैलैँ,
\v 31 और कलाँ, 'कर्नेलियस, परमेश्वरके आघे तोहाँरिक प्रार्थनक सुनाई हुइल बा, और तोहाँर गरीबनहे देलक दानके सम्झना हुइल बा |
\v 32 तबेकमारे योप्पामे मनै पठाके पत्रुस कना सिमोनहे बलाई पठाऊ | उ समुन्दरके आँरितिर छालक काम करुइया सिमोनके घरेम बैठल बा |'
\v 33 तब् मै तुरुन्ते अप्निक थेन मनै पठैनु, और अप्नी मजासे आदेली | आब प्रभुसे अप्निहे आज्ञा हुइल सक्कु बात सुनक लग हम्रे सक्कु जाने परमेश्वरके आघे यहाँ उपस्थित हुइल बती |”
\v 34 तब् पत्रुस बोलेलागल, “जात्तिके मै देखतुँ, कि परमेश्वर पक्षपात नै करथाँ,
\v 35 पर हरेक जातिमे जे हुँकिनसे डराईत, और सोहैना काम करत, उ हुँकार सामने ग्रहणयोग्य हुईत |
\v 36 परमेश्वरके इस्राएली हुँक्रीहिनहे पठाइल सन्देश, अर्थात ख्रीष्टद्वारा प्रचार करलगिल शान्तिक सुसमाचार अप्निन्हे पतै बा | (वहे सक्कुहुनके प्रभु हुँइत |)
\v 37 यूहन्नक प्रचार करल बप्तिस्मक पाछे, गालीलसे शुरु करके सारा यहूदियाभर प्रचार करल वचन यहे हो,
\v 38 कि परमेश्वर नासरतके येशूहे पवित्र आत्मा और शक्तिलेके अभिषेक करलैँ | उहाँ मजा काम करती और दियाबलसके सटाइल मनैनहे चोख्वैती नेग्लैँ, काकरेकी परमेश्वर हुँकार साथमे रहिँत |
\v 39 “और ऊ यहूदिनके देशमे और यरुशलेममे करल सक्कु बातके हम्रे साक्षी बती | हुँकिनहे ओइने कठ्वामे टँगाके फेन मुवैलैँ |
\v 40 हुँकिनेहे परमेश्वर तेस्रा दिनमे जित्ती बनाके उठैलैँ, और हुँकिनहे प्रकट करैलाँ,
\v 41 सक्कु मनैनहे नै हो, पर हम्रिहिन जिहिहे साक्षिक रुपमे रोज्लैँ, और उहाँ मुअलमेसे जित्ती होके सेक्लैँ ते हम्रे हुँकार सँग खानपान कर्ली |
\v 42 ऊ हम्रिहिनहे जनतनमे प्रचार करक लग, और ऊ जित्ती और मुअल मनैनके न्यायकर्ता हुईक लग परमेश्वरसे नियुक्त हुइल व्यक्ति हुईतैँ कना गवाही देहक लग आज्ञा देहल बताँ |
\v 43 सक्कु अगमवक्ताहुँक्रे हुँकार गवाही देहल बताँ, कि हुँकारमे विश्वास करुइया प्रत्येक जाने हुँकार नाउँसे पाप-क्षमा भेटैहीँ |”
\v 44 पत्रुस यी बात बत्वैती-बत्वैती वचन सुनुइया सक्कुहुनमे पवित्र आत्मा उतरगैलैँ |
\v 45 अन्यजातिनकेमे फेन पवित्र आत्मक वरदान अख्न्याइल देख्के पत्रुसके संगे अउइया यहूदी विश्वासी हुँक्रे छक्क परगिलैँ |
\v 46 काकरेकी अन्यभाषामे बोलके ओइने परमेश्वरके प्रशंसा करत ओइने सुन्लैँ | तब् पत्रुस कहल,
\v 47 “हमारे हस पवित्र आत्मा पइना यनहे पानीक बप्तिस्मा हुइनासे के मनाही करे सेकी?”
\v 48 तब् उ ओइन्हे येशू ख्रीष्टके नाउँमे बप्तिस्मा देहो कहिके अर्हाइल | तब् ओइने पत्रुसहे थोरिक दिन वहैँ रहिजाऊ कहिके अनुरोध करलैँ |
\c 11
\s पत्रुसके स्पष्टीकरण
\p
\v 1 यहूदियामे रहुइया प्रेरित और भैयाहुँक्रे अन्यजातिहुँक्रे फेन परमेश्वरके वचन ग्रहण कर रख्लैँ कना सुन्लाँ |
\v 2 जब पत्रुस यरुशलेममे आइल, तब् खतना लेहुइयनके दल उहिसे असिक कती उहिन्हे दोष लगैलाँ,
\v 3 “खतना नै लेहुइया मनैनके थेन जाके ओइनके सँग अप्नी काकरे खानपिन कर्ली?”
\v 4 तब् पत्रुस पालिकपाला मिलाके ओइन्हे बुझाई लागल:
\v 5 “मै योप्पा बजारमे प्रार्थना करत रहूँ, और ध्यान-मग्न रहूँ, तब् एकथो भारी तन्नाहस चारु कोन्वामे पकरके तरे गिरत कुछु चीज मै दर्शनमे देखनु, और उ मोरिक थेन आइल |
\v 6 मै घट्गरके हेर्नु ते वहाँ पृथ्वीक जनावर और जङ्गली पशु, घस्रना जन्तु और आकाशके चिरैँचुरुंगीनहे देखनु |
\v 7 महिन्हे असिक कहत एकथो आवाज मै सुन्नु, 'पत्रुस उठो, और मुवाके खाऊ |”
\v 8 पर मै कनु, “नाई प्रभु, कोनो अपवित्र अथवा अशुद्ध चीज मोरिक मुहमे कबु नै परल हो |'
\v 9 पर उ आवाज दोसुरचो स्वर्गमेसे महिन्हे कहल, “ज्या चीज परमेश्वर शुद्ध करल बताँ उहिन्हे तुँ अपवित्र जिन कहो |”
\v 10 तीनचो ओस्तेहेँ हुइल, और उ सक्कु घुमाके फेनदोस्रे स्वर्गमे उठागिल |
\v 11 “वहे बेला कैसरियामेसे मोरिक थेन पठागैलक तीन जाने मनै हमार बैठल घरेम अइलैँ |
\v 12 बिना हिचकिचैले ओइनके सँग जैना महिन्हे पवित्र आत्मा कलाँ | यी छे जाने भैयन फेन मोरिक सँग लागल रहिँत, और हम्रे उ मनैयक घरेम पैठ्लीँ |
\v 13 उ हम्रिहिन बताइल, कि एकथो स्वर्गदूत ओकर घरेम ठरह्याके असिक कहत उ देखल, 'योप्पामे मनैन पठाके पत्रुस कना सिमोनहे बलाई पठाऊ |
\v 14 उ तुहुरिन्हे वचन सुनाई, जिहिसे तुँ उद्दार भेटैबो- तुँ और तोहाँर पूरा परिवार |'
\v 15 “जब मै बोले लग्नु, तब् शुरुमे हमारिक उप्पर उत्रलक पवित्र आत्मक हस ओइनकेमे फेन उतरलैँ |
\v 16 तब् प्रभुक कहल उ वचन महिन्हे याद आइल, 'यूहन्ना ते पानीलेके बप्तिस्मा देहल, पर पवित्र आत्मामे तुहुरिनके बप्तिस्मा हुई |'
\v 17 प्रभु येशू ख्रीष्टके उप्पर विश्वास कर्ली ते परमेश्वर हम्रिहिनहे जोन वरदान देलाँ, ओइन्हे फेन वहे वरदान देलाँ ते परमेश्वरहे रोकुइया मै के हुईतुँ?”
\v 18 यी बात सुन्लाँ ते ओइने चिमचाम होगिलैँ, और असिक कती ओइने परमेश्वरके प्रशंसा करलैँ, “आब ते परमेश्वर अन्यजातिनहे फेन जीवनके लग पश्चात्ताप देहल बताँ |”
\s एन्टिओखियामे मण्डली
\p
\v 19 स्तिफनसके सम्बन्धमे शुरु हुइल सतावटके कारण जेहोँर-तेहोँर छरप्रष्ट हुइल मनै दोसर जहनहे नै होके, पर यहूदिनहे किल वचन प्रचार करती फोनिके, साइप्रस और एन्टिओखियासम यात्रा करलैँ |
\v 20 पर ओइनमेसे केऊ-केऊ साइप्रस और कुरेनिक मनै रहिँत | ओइने एन्टिओखियामे आके ग्रीकहुँक्रीहिनहे फेन प्रभु येशूक प्रचार करत करलैँ |
\v 21 प्रभुक हाँथ ओइनके उप्पर हुईलक वरसे विश्वास करुइयन बहुत्ते धेउर जाने प्रभुक ओहोँर आगिलैँ |
\v 22 यी समाचार यरुशलेममे रहल मण्डलीक कानमे पुगल, और ओइने बारनाबासहे एन्टिओखियामे पठैलैँ |
\v 23 उ वहाँ जाके परमेश्वरके अनुग्रह देख्के खुशी होगिल, और ओइन्हे सक्कुहुनहे पूरा मनसे प्रभुकमे विश्वासी पलिरना प्रोत्साहन देहल |
\v 24 काकरेकी उ मजा, पवित्र आत्मा और विश्वासलेके भरपूर रहल मनैया रहे | मनैनके भारी समूह प्रभुमे थपगिल |
\v 25 तब् शाऊलहे खोजे बारनाबास टार्ससमे गैल |
\v 26 जब उ उहिन्हे भेटाइल तब् उहिन्हे एन्टिओखियामे नानल | तब् पूरा एक सालसम मण्डलीक मनैनके सँग ओइने भेटघाट करती रलाँ, और मनैनके भारी समूहहे शिक्षा देहल | चेलाहुँक्रे सुरुकचो एन्टिओखियैमे ख्रीष्टियान कहिगिलैँ |
\v 27 उ समयमे कोनो अगमवक्ताहुँक्रे यरूशलेममेसे एन्टिओखियामे अइलैँ |
\v 28 ओइनमेसे अगाबस नाउँ रहल एकथो ठरह्याके सारा संसारमे भारी अनिकाल परता कना पवित्र आत्माद्वारा भविष्यवाणी बोलल | उ अनिकाल क्लौडियसके शासनकालमे परल |
\v 29 तब् चेलाहुँक्रे सक्कु जाने अपन-अपन औकात अनुसार यहूदियामे बैथुइया भैयनके सहायतक लग भेटी पठैना पक्का करलैँ |
\v 30 ओइने अस्तेके करलैँ, और बारनाबास और शाऊलके हाँथसे ओइनके भेटी एल्डरके थेन पठादेलैँ |
\c 12
\s पत्रुस झेलमे
\p
\v 1 उ समयमे हेरोद रज्वा मण्डलीक बहुत्ते जहनमे कठोर अत्याचार करे लागल |
\v 2 उ यूहन्नक दादू याकूबहे तरवाललेके मुँवाइल |
\v 3 यी कामसे यहूदीहुँक्रे खुशी हुइल देख्के पत्रुसहे पक्रना तरखर करल | यी घटना अखमिरी रोटिक तिहुवारके समयमे हुइल रहे |
\v 4 हेरोद पत्रुसहे गिरफ्तार करके झेलेमे दारदेहल, और निस्तार-तिहुवार पाछे उहिन्हे जनतनके आघे नन्ना विचार करके ओकर चौकीदारी करक लग सिपाहीनके चार टोलीक जिम्मा लगादेहल |
\v 5 असिके पत्रुस झेलेम दारगिलस, पर ओकर लग मण्डली परमेश्वरहे गजब जोशसे प्रार्थना करत रहे |
\v 6 हेरोद उहिन्हे बाहेर निकारके नन्ना रात, पत्रुस दुइथो सिक्रीलेके बहानगिल और दुइथो सिपाहीनके बिच्चेम सुतल रहे | सिपाहीहुँक्रे फेन दवारिक आघे ठरह्याके झेलके चौकीदारी करत रहिँत |
\v 7 एकचुत्ते प्रभुक स्वर्गदूत वहाँ देखा परल, और कोठरीमे ज्योति चम्कल | स्वर्गदूत पत्रुसके कोखमे मर्लिस और "झत्ति उठो" कहिके उहिन्हे जगाइल | तब् सिक्री ओकर हाँथेमसे फुसुकके गिरगैल |
\v 8 स्वर्गदूत उहिन्हे कहल, "लुग्गा घालो, और जुत्ता घालो |" तब् उ ओस्तेके करल | उ उहिन्हे कहल, "गटिया ओहोँरके मोरिक पाछेपाछे आऊ |"
\v 9 तब् उ निकरके ओकर पाछेपाछे चलगिल | स्वर्गदूतसे करलक बात जात्तिके हो कना उहिन्हे पतै नै हुइलिस | पर दर्शन देखतुँ कना उ सोँचल |
\v 10 जब सुरुक और दोसर चौकीदारी करना टोली नहाङके बजारमे पैँठना लोहक दवारिमे ओइने पुग्लैँ, तब् उ दवार अप्निहीँ ओइनके लग खुलगिल, और ओइने बाहेर निकरके एकथो गल्ली डगर होके गैलाँ, और तुरुन्ते स्वर्गदूत उहिन्हे छोरके चलगिल |
\v 11 जब पत्रुसके होश खुलल तब् उ कहल, "आब महिन्हे जात्तिके पता होगिल, कि प्रभु अपन दूत पठाके हेरोद रज्वक हाँथेमसे, और यहूदीहुँक्रे ज्या करक रहिँत उ सक्कुहुनसे महिन्हे छुटकारा देलाँ |"
\v 12 जब यी बात उहिन्हे पता हुइलिस, उ मर्कूस कना यूहन्नक दाई मरियमके घरेम गैल | वहाँ बहुत्ते जाने कुरह्याके प्रार्थना करत रहिँत |
\v 13 जब उ दवार धकधकाइल तब् रोदा नाउँ रहल नोकर्नी दवार खोले आइल |
\v 14 पत्रुसके स्वर चिन्हल तब् उ खुशी होके बिना दवार खोल्ले भित्तर दौरके जाके "पत्रुस दवारमे ठरह्याइल बा" कहिके जनाइल |
\v 15 पर ओइने उहिन्हे कलाँ, "तैँ बौरागैले |" पर ओकर कहल बात जात्तिके हो कहिके उ जिद्दी करल | तब् ओइने कलाँ, "उ ओकर स्वर्गदूत हुई |"
\v 16 पर पत्रुस भर धकधकैती रहल | दवार खोलके उहिन्हे देख्के ओइने छक्क परगिलैँ |
\v 17 उ "चुप लागो" कहिके हाँथेलेके इशारा करल, और प्रभु उहिन्हे कसिक झेलेमसे बाहेर निकरलाँ कहिके ओइन्हे बताइल | यी बातके समाचार याकूब और आउर भैयनहे देहो कहिके उ बिदा होके दोसर ठाउँमे चलगिल |
\v 18 ओजरार होके सेकल तब् पत्रुसहे का हुइल कहिके सिपाहीनके बिच्चेम बरवार तहलका मचगिल |
\v 19 हेरोद ओकर खोजी करके फेन फेला पारल तौ, सिपाहीनके जाँच करके ओइन्हे मृत्युदण्डक सजाय सुनाइल | हेरोद भर यहूदियामेसे कैसरिया जाके वहैँ बैठल |
\s हेरोदके मृत्यु
\p
\v 20 हेरोद टुरोस और सिदोनके मनैनके सँग एकदम रिसागैल रहे | ओइने एक दल होके ओकर थेन अइलाँ, और रज्वक भित्री कर्मचारी बलस्तससे बात करके मिलापके लग बिन्ती करलाँ | काकरेकी ओइनके देश अनाजके लग राजक देशमे निर्भर रहे |
\v 21 तोकल दिनमे शाही लुग्गा घालके हेरोद अपन सिंहासनमे बैठल, और ओइन्हे भाषण देहल |
\v 22 मनैहुँक्रे यी ते ईश्वरके बोली हो, मनैयाक नै हो!" कहिके चिल्लैलाँ |
\v 23 पर परमेश्वरहे महिमा नै देलक वरसे तब्बेहेँ प्रभुक एकथो स्वर्गदूत उहिन्हे प्रहार करल, और स्याउँ-स्याउँ किरा परके उ मुगिलस |
\v 24 पर प्रभुक वचन बहरती और फैलती गैल |
\v 25 बारनाबास और शाऊल अपन मिशन पूरा करके यरूशलेममेसे घुमगैलैँ | ओइनके सँग मर्कूस कना यूहन्ना फेन गैल |
\c 13
\s पावलके शुरुक प्रचार-यात्रा
\p
\v 1 एन्टिओखियक मण्डलीमे अगमवक्ताहुँक्रे और मस्तरवाहुँक्रे, अर्थात बारनाबास, करिया कना शिमियोन, कुरेनीक लुकियस, प्रान्तीय शासक हेरोदके सँग बह्रल मनेन और शाऊल रहिँत |
\v 2 ओइने प्रभुक आराधना करेबेर और उपवास बैठल बेला पवित्र आत्मा कलाँ, "मोरिक लग बारनाबास और शाऊलहे उ कामके लग अल्गे करदेऊ, जोन कामके लग मै ओइन्हे बलाइलतुँ |"
\v 3 तब् उपवास और प्रार्थना करके ओइने ओइनके उप्पर हाँथ धारके ओइन्हे बिदा देलाँ |
\v 4 तब् पवित्र आत्मक ओहोँरसे पठैलक वरसे ओइने सिलुकियामे गैलाँ और वहाँसे जहाजमे चहुँरके साइप्रस ओहोँर गैलाँ |
\v 5 सलामिसमे पुग्के ओइने यहूदिनके सभाघरेम परमेश्वरके सुसमाचार प्रचार करलाँ | ओइन्हे सहायता करक लग यूहन्ना ओइनके सँग रहे |
\v 6 जब ओइने सर्जे टापुक यात्रा करती पाफोससम पुग्लाँ, तब् वहाँ ओइने एकथो यहूदी झुटा अगमवक्ता बार-येशू कना एकथो जादूगरहे भेटैलाँ |
\v 7 उ जादूगर एकथो प्रान्तक शासक सर्गियस पौलुसके सँग बैठे | सर्गियस पौलुस एकथो बुद्धिमान मनैया रहे | उ शाऊल और बारनाबासहे बलाके परमेश्वरके वचन सुन्ना मन लग्लिस |
\v 8 पर एलुमास जादूगर (काकरेकी ग्रीक भाषामे ओकर नाउँक अर्थ यहे हो) सर्गियस पौलुसहे विश्वासमेसे घुमाइक लग खोजके ओइनके सामना करल |
\v 9 पर शाऊल, जिहिहे पावल फेन कहिजाईट, पवित्र आत्मालेके भरके ओकरमे हेर्तिकहेर्ति रहल,
\v 10 "तैँ दियाबलसके छावा, सारा धार्मिकतक दुश्मन, पूरा छल और दुष्टतासे भरल! का तैँ प्रभुक सोझ डगर तेहेँर कराई नै छोरबे?
\v 11 आब हेर, प्रभुक हाँथ तोरिके उप्पर परल बा, और तैँ थोरिक समयसम घामके ओजरार नै देख्नाहाँ होके आँधर होजैबे |" तब् तब्बेहेँ कुहिरा और अन्धकार उहिन्हे छोपलेहल, और केऊ ओकर हाँथ पकरके नेगादी कि कहिके उ यहोँर-ओहोँर जाई लागल |
\v 12 तब् प्रान्तक उ शासक यी हुइल देख्के विश्वास करल, काकरेकी प्रभुक शिक्षामे उ छक्क परल रहे |
\s पिसिदियक एन्टिओखियामे
\p
\v 13 पावल और ओकर संघरियन पाफोसमेसे जहाज चहुँरके पामफिलियाक पर्गामे पुग्लाँ, और यूहन्ना भर ओइनसे छुटके यरुशलेम घुमगिल |
\v 14 पर ओइने पर्गामेसे निकरके पिसिदियक एन्टिओखियामे अइलाँ, और शबाथमे सभाघरक भित्तर जाके बैठ्लैँ |
\v 15 आब व्यवस्था और अगमवक्तक किताबके पाठ पहरके सभाघरक शासकहुँक्रे ओइनके थेन असिक कहिके पठैलाँ, "ए भैयो, तुहुरिनके सँग मनैनके अर्तिक वचन कुछु बा कलेसे कहो |"
\v 16 तब् ठरह्याके पावल हाँथेलेके ईशारा करके कहल, "हे इस्राएलके मनै और परमेश्वरके डर मनुइयन, सुनो,
\v 17 इस्राएल जातिनके परमेश्वर हमार बाबा-पुर्खनहे चुनके मिश्र देशमे रहलमे ओइन्हे महान बनैलाँ, और हुँकार शक्तिशाली बाहुलीसे ओइन्हे उ देशमेसे निकारके नन्लाँ |
\v 18 उजाड़-ठाउँमे लगभग चालीस सालसम उहाँ ओइनके हेरचाहा करलाँ |
\v 19 तब् उहाँ कनान देशमे सातथो जातिनहे नाश पारके ओइनके देशके अधिकार लगभग चार सय पचास सालसम ओइन्हे देलाँ |
\v 20 "यी बात पाछे शमूएल अगमवक्तक पालासम उहाँ न्यायकर्ता देलाँ |
\v 21 ओकर पाछे ओइने रज्वा मंग्लाँ, और परमेश्वर बेन्यामिन कुलके कीशके छावा शाऊलहे चालीस सालसम ओइनकेमे राज्य करक लग देलाँ |
\v 22 उहाँ उहिन्हे हटाके दाऊदहे ओइनके राजा हुइक लग आघे सर्लाँ | ओकर विषयमे परमेश्वर गवाही देके कलाँ, "मै यिशैक छावा दाऊदहे मोरिक मनअनुसारके मनैया भेटैनु, जे मोरिक सक्कु इच्छा पूरा करी |'
\v 23 "यहे मनैयक भावी सन्तानमेसे, हुँकार प्रतिज्ञाबमोजिम, परमेश्वर इस्राएलके लग एकथो मुक्तिदाता, येशूहे नन्लाँ |
\v 24 हुँकार अइनासे आघे यूहन्ना इस्राएलके सक्कु मनैनहे पश्चात्तापके बप्तिस्मक प्रचार करल रहे |
\v 25 यूहन्ना अपन काम ओरवाईबेर कहल रहे, 'तुहुरे का सोँच्थो, मै के हुईतुँ? मै वहे नै हुइतुँ | पर मोरिक पाछे एक जाने अइहिँ, जेकर गोरक जुत्तासम फेन खोल्ना लायकके मै नै हुइतुँ |'
\v 26 "ए, अब्राहामके वंशक सन्तान, और तुहुरिनमेसे परमेश्वरके डर मनुइया ए भैया, हमारिके थेन यी मुक्तिक सन्देश पठागिल बा |
\v 27 काकरेकी यरुशलेमके बासिन्दा और ओइनके शासकहुँक्रे हुँकिनहे नै चिहिनके और हरेक शबाथमे पहरना अगमवक्तक वचन नै बुझके हुँकिनहे दण्डक आज्ञा देके उ वचन पूरा करलाँ |
\v 28 ज्यान सजायके कुछु कारण नै भेटैलेसे फेन ओइने हुँकिनहे मुवाइक परी कहिके पिलातसके थेन बिन्ती करलाँ,
\v 29 और हुँकार विषयमे लिखल सक्कु बात ओइने पूरा करके सेक्के ओइने हुँकिनहे कठवामेसे उतारके चिहानमे धरलाँ |
\v 30 पर परमेश्वर हुँकिनहे मुअलमेसे जित्ती परलाँ |
\v 31 अपनसँग गालीलमेसे यरुशलेममे अउइयनके थेन उहाँ बहुत्ते दिनसम देखा परती रलाँ, और ओइने आब जनतनमे हुँकार साक्षी पलीबताँ |
\v 32 "परमेश्वर बाबा-पुर्खनहे करल उ प्रतिज्ञाक सुसमाचार हम्रे अप्निनके थेन नन्थी |
\v 33 अर्थात, कसिक परमेश्वर येशूहे जित्ती बनाके उठाके उ बात हम्रे, ओइनके लरकनके लग पूरा करदेलाँ, जसिके दोस्रा भजनमे लिखल बा, 'तुँ मोरिक छावा हुईतो, आझिक दिन मै तुहिन्हे जन्माइल बतुँ |'
\v 34 उहाँ ख्रीष्टहे कबु नै सड़नामेरके मुअलमेसे जित्ती पारल विषयमे भर असिक कहल बताँ, 'मै तुहुरिन्हे दाऊदहे देहल पवित्र और अटल आशीर्वाद देहम |'
\v 35 काकरेकी दोसर ठाउँमे फेन असिक कहल बा, 'अप्नी अपन पवित्र जनके शरीर सरे नै देबी |'
\v 36 "काकरेकी हुँकार अपने पुस्तामे परमेश्वरके लक्ष्य अनुसार सेवा करके मुके सेक्के अपन बाबा-पुर्खनके सँग दाऊद भँथारगिलस, और ओकर शरीर सड़गैल |
\v 37 पर जिहिहे परमेश्वर मुअलमेसे जित्ती परलाँ, हुँकार शरीर भर नै सरल |
\v 38 "तबेकमारे भैयो, तुहुरिन्हे पता होए, कि यहे मनैयासे पाप-क्षमा हुईत कना घोषणा तुहुरिन्हे करल बा |
\v 39 तुहुरे विश्वास करुइया हरेक जाने हुँकिनेसे सक्कु बातसे छुटकारा भेटाइल बतो, जोन छुटकारा मोशक व्यवस्थासे तुहुरिनके लग सम्भव नै रहे |
\v 40 तबेकमारे होशियार रहोहो, नै ते अगमवक्तनके किताबमे कहिगिल यी बात तुहुरिनकेमे आईपरहिँ:
\v 41 'हे निन्दा करुइयन, हेरो और आश्चर्य मानो, और नष्ट होजाऊ, काकरेकी तुहुरिनके समयमे मै एकथो काम करम, असिन काम जेकर विषयमे केऊ बयान करदेलेसे फेन तुहुरे कबु विश्वास नै करबो' |"
\v 42 पावल और बारनाबास सभाघरेमसे निकरके जाईबेर अइना शबाथमे फेन यी बात सुनादिँत कहिके मनै ओइन्हे बिन्ती करलाँ |
\v 43 सभा विसर्जन होके सेक्के बहुत्ते यहूदीहुँक्रे और यहूदी मत मनुइया भक्तहुँकरे पावल और बारनाबासके पाछे लागगिलैँ, और ओइने ओइनके सँग बोल्ती ओइन्हे परमेश्वरके अनुग्रहमे पलिरहहो कहिके आग्रह करलाँ |
\v 44 दोसर शबाथमे लगभग सर्जे बजार परमेश्वरके वचन सुनक लग कुरह्यागैल |
\v 45 भीड़के हेरके, यहूदीहुँक्रे हिर्षाई लग्लाँ और पावलके बत्वाइल बातके खण्डन करलाँ, और ओकर बात काटे लग्लाँ |
\v 46 पर पावल और बारनाबास साहस करके कलाँ, "परमेश्वरके वचन सक्कुहुनसे आघे अप्निनेहे सुनैना जरुरी रहे | अप्निहुँक्रे यिहिहे इन्कार करके अपनेहे अनन्त जीवनके अयोग्य ठहरैलक वरसे हम्रे आब अन्यजातिनके थेन जैबी |
\v 47 काकरेकी प्रभु हम्रिहिनहे असिन आज्ञा देहल बताँ, "पृथ्वीक छोरसम मुक्ति पुगाइक लग मै तुहुरिन्हे अन्यजातिनके लग ज्योति हुइक लग नियुक्त करल बतुँ |"
\v 48 जब अन्यजातिहुँक्रे यी बात सुन्लाँ, ओइने खुशी होगिलैँ, और परमेश्वरके वचनके प्रशंसा करलाँ, और अनन्त जीवनके लग नियुक्त हुइलक सक्कु जाने विश्वास करलाँ |
\v 49 प्रभुक वचन सक्कु इलाका ओहोँर फैलगिल |
\v 50 पर पावल और बारनाबासके विरोधमे यहूदीहुँक्रे भक्त और प्रतिष्ठित जन्नीनहे और बजारके मुख्य-मुख्य मनैनहे उक्सैलाँ, और ओइन्हे अपन साँधसिमानक बाहेर पठादेलाँ |
\v 51 पर ओइने भर अपन गोरक धुर ओइनके विरुद्धमे टकटकाके, आइकोनियनमे अइलाँ |
\v 52 चेलाहुँक्रे आनन्द और पवित्र आत्मालेके भरपूर होगिलैँ |
\c 14
\s आइकोनियनमे पावल और बारनाबास
\p
\v 1 आब आइकोनियनमे ओइने एकसाथ यहूदिनके सभाघरेम पैँठ्के यी मेरके बोल्लैँ, कि यहूदीहुँक्रीहिनके और ग्रीकहुँक्रीहिनके बरवार दल विश्वास करल |
\v 2 पर विश्वास नै करुइया यहूदीहुँक्रे भर अन्यजातिनहे भड़काके भैयनके विरोधमे ओइनके मन तीत बनादेलाँ |
\v 3 प्रभुक भरोसामे साहससे बोल्ती बहुत्ते बेरसम पावल और बारनाबास वहाँ रलाँ | प्रभु ओइनके हाँथेलेके चिन्ह हुँक्रीहिनहे और अचम्मक काम कराके अपन अनुग्रहक वचनके गवाही देलाँ |
\v 4 पर बजारीक मनैनमे मनमुटाव हुईगैल, और केऊ यहूदिनके ओहोँर और केऊ प्रेरितहुँक्रीहिनके ओहोँर गैलैँ |
\v 5 अन्यजाति और यहूदीहुँक्रे दुनु जाने ओइनके शासकहुँक्रीहिनके सँग मिलके ओइन्हे सतैना और पथरा मरना कोशिस करलाँ |
\v 6 ओइने यी बात जान्लेलाँ, और लुकोनियक बजारहुँकरे लुस्त्रा, डर्बी और आँजर-पाँजरका जिल्ला हुईती भागके चलगिलैँ,
\v 7 और वहाँ ओइने सुसमाचार प्रचार करती रलाँ |
\s लुस्त्रा और डर्बीमे
\p
\v 8 आब लुस्त्रा बजारमे टाङ चलाई नै सेक्ना एकथो मनैया बैठल रहे | उ जन्मत्तिक नाँगर रहे, और कबु नै नेगल रहे |
\v 9 पावलके बत्वाइल उ सुनत रहे | पावल उहिन्हे एकसुरसे हेर्तिरहल, और चोखैना ओकर विश्वास बा कना देख्के
\v 10 जोरसे चिल्लाके कहल, "तोरिक गोरक भरेम सोझ ठरह्या |" तब् उ जुरुकसे उठल और नेगे लागल |
\v 11 जब पावलके करल यी काम भीड़ देखल, तब् ओइने लुकोनियक भाषामे जोरसे असिक कहल, "देउँतन मनैनके रुपमे हमारिक थेन उतरके आइल बताँ |"
\v 12 ओइने बारनाबासहे जिउस देउँता और पावलहे हर्मेस देउँता कहे लग्लाँ, काकरेकी यने मुख्य वक्ता रहिँत |
\v 13 बजारीक आघे रहल जिउसके मन्दिरके पूजाहारी सक्कु मूल दवारिमे गोरून और फूलक माला नानके वहाँक मनैनके सँग मिलके बलि-पूजा करना मन करल |
\v 14 पर जब प्रेरितहुँकरे, बारनाबास और पावल यी बात सुन्लाँ, तब् ओइने अपन लुग्गा फारके असिक कती चिल्लाके मनैनके बिच्चेम दौर्ती गैलैँ और कलाँ,
\v 15 "सक्कु जाने सुनो, तुहुरे काकरे असिन काम करथो? हम्रे फेन ते तुहुरिनेके जस्ते मनै हुईती, और तुहुरिन्हे यी बिनाकामक बातसे जित्ती परमेश्वरके ओहोँर घुमाइक लग सुसमाचार सुनैथी, जोन परमेश्वर स्वर्ग, पृथ्वी, समुन्दर और ओम्ने रहल मेरमेरके चीज बनैलाँ |
\v 16 ऊ आघे बितसेकल पुस्तक सक्कु जातिनहे अपन-अपन रीतिअनुसार चले देलाँ |
\v 17 तभुन फेन ऊ अपनहे बिना गवाहिक नै छोरलाँ, काकरेकी उहाँ भलाई करके तुहुरिन्हे स्वर्गमेसे पानीक झरी और फलवन्त ऋतु देलाँ और तुहुरिनके मनहे खाना और आनन्दलेके सन्तुष्ट परलाँ |"
\v 18 यी बात कहिके ओइने मुश्किलसे ओइन्हे बलि-पूजा चह्रैनासे उ मनैनहे रोक्लाँ |
\v 19 पर कोनो-कोनो यहूदीहुँक्रे एन्टिओखिया और आइकोनियनमेसे वहाँ आपुग्लाँ, और भीड़हे मनाके पावलहे पथरा बर्सैलाँ, और उ मुगिल कना सोँचके बजारसे बाहेर घिँस्याके लैगिलाँ |
\v 20 पर जब चेलाहुँक्रे ओकर आँजरपाँजर थरह्येलैँ तब् उ उठ्गैल, तब् बजारीक भित्तर पैठ्लैँ, और दोसर दिन बारनाबासके सँग निकरके डर्बीमे गैलाँ |
\s सिरियक एन्टिओखियामे
\p
\v 21 ओइने उ बजारमे सुसमाचार प्रचार करके बहुत्ते चेलन तयार करलाँ, और ओइने लुस्त्रा, आइकोनियन और एन्टिओखियामे घुमगैलाँ,
\v 22 चेलनके आत्माहे बल्गर करती ओइन्हे विश्वासमे पलिरहना अर्ति देलाँ, और बहुत कष्ट सहके परमेश्वरके राज्यमे जाई परत कहिके ओइन्हे कलाँ |
\v 23 जब ओइने ओइनके सक्कु मण्डलीमे एल्डरहुँक्रीहिनहे नियुक्त करलाँ, तब् प्रार्थना और उपवासलेके ओइने अपन विश्वास करल प्रभुक जिम्मामे ओइन्हे सौँपदेलैँ |
\v 24 ओकर पाछे ओइने पिसिदियामेसे होके पामफिलियामे अइलाँ |
\v 25 पर्गामे वचन प्रचार करके ओइने अटालियामे गैलाँ |
\v 26 तब् वहाँसे ओइने समुन्दरके यात्रा करती एन्टिओखियामे गैलैँ, जहाँ ओइनके पूरा करल कामके लग परमेश्वरके अनुग्रहमे ओइन्हे अर्पण करगिल रहे |
\v 27 जब ओइने एन्टिओखियामे आपुग्लाँ, तब् मण्डलीहे एकजुट करैलाँ, और परमेश्वर ओइनके सँग करल सक्कु कामके बयान करलाँ, और कसिक उहाँ अन्यजातिनके लग विश्वासके दवार खोलदेलक सुनैलाँ |
\v 28 ओइने वहाँ चेलनके सँग बहुत्ते दिन बैठ्लैँ |
\c 15
\s यरुशलेमके परिषद्
\p
\v 1 आब केऊ मनै यहूदियामेसे एन्टिओखियामे आके भैयनहे असिन शिक्षा देहे लग्लाँ, "तुहुरे मोशक रीतिअनुसार खतना नै हुईबो कलेसे तुहुरिनके उद्दार हुई नै सेकी |"
\v 2 तब् पावल और बारनाबासके ओइनके सँग बहुत मतभेद और वाद-विवाद होके सेक्के, वहाँक भैयाहुँक्रे पावल और बारनाबास और औरे बहुते जहनहे यी प्रश्नक फैसलक लग प्रेरित और एल्डर हुँक्रीहिनके थेन यरुशलेम जाइक लग रोज्लाँ |
\v 3 मण्डलीक सदस्यहुँक्रे ओइन्हे वहाँसे विदा देलाँ | ओइने फोनिके और सामरिया ओहोँरसे जाईबेर अन्यजातिहुँक्रे प्रभुहे ग्रहण करल बात ओइने मिलाके सुनादेलाँ | यी खबरसे वहाँक भैयन गजब खुशी होगिलैँ |
\v 4 जब ओइने यरुशलेम आपुग्लाँ, तब् ओइन्हे मण्डली, प्रेरित और एल्डरहुँक्रे स्वागत करलाँ | परमेश्वर ओइनके सँग करलक सक्कु बातके प्रतिवेदन ओइने वहाँ देलैँ |
\v 5 तब् फरिसी दलके विश्वास करुइयन बहुत जाने उठ्के कलाँ, "अन्यजातिनके खतना हुईंना और ओइन्हे मोशक व्यवस्था पालन करना आज्ञा देना जरुरी बा |"
\v 6 यी विषयमे सोचविचार करक लग प्रेरितहुँकरे और एल्डरहुँक्रे कुरह्या गैलैँ |
\v 7 दटके बहस चलके सेकल तब् पत्रुस ठरह्याके ओइन्हे कहल, "भैयो, तुहुरिन्हे पतै बा, शुरुक दिनवामे कसिक परमेश्वर मोरिक मुहमेसे अन्यजातिहुँक्रे सुसमाचारके वचन सुनिँत और विश्वास करिँत् कहिके तुहुरिनके बिच्चेमसे महिन्हे चुन्लाँ |
\v 8 मनके बात जनुइया परमेश्वर ओइन्हे फेन हम्रिहिनहस पवित्र आत्मा देके ओइन्हे ग्रहण करल बात देखैलाँ |
\v 9 उहाँ ओइनके और हमारिक बिच्चेम कोनो भेदभाव नै धरलाँ, पर ओइनके मन विश्वाससे शुद्ध परलाँ |
\v 10 तबेकमारे चेलनके कन्धामे यी जुवा धारके काकरे परमेश्वरके परीक्षा करथो? यी जुवा ना ते हमार बाबा-पुर्खन ना हम्रे बोके सेक्ली |
\v 11 पर हम्रे विश्वास करथी, कि प्रभु येशूक अनुग्रहसे हम्रे उद्दार पाइल बती, जसिके ओइने फेन पाइल बताँ |"
\v 12 तब् सभामे सक्कु जाने चुप होगिलैँ, तब् अन्यजातिनके बिच्चेम परमेश्वर ओइनसे कसीन चिन्हा और अचम्मक काम करलाँ ओकर बयान बारनाबास और पावलहुँकरे करलाँ | ओइने यी बयान सुन्लाँ |
\v 13 ओइने बोलके सेक्लाँ तब् याकूब असिक कहल, "भैयो, मोरिक बात सुनो,
\v 14 परमेश्वर अपने नाउँक लग अन्यजातिनमेसे एकथो जात रोज्ना कृपा करलाँ कना बात सिमोन बताइल बताँ |
\v 15 यहे बातके सँग अगमवक्तक वचन फेन मिलत, जसिके लिखल बा,
\v 16 "यी बातके पाछे मै घुमम, और दाऊदके भस्कल घर फेनदोस्रे बनैम, ओकर बँचल अवशेष मै फेनदोस्रे बनादेहम, और उहिन्हे थरह्वा देहम,
\v 17 और बाँकी मनै परमप्रभुहे खोजे सेकिँत, और सक्कु अन्यजातिहुँक्रे फेन, जेने मोरिक नाउँसे बलागिल बताँ,
\v 18 यी बात परमप्रभु कथाँ, जे प्राचीन कालसे यी बात जनाइल बताँ, जोन सृष्टिक शुरुवातसे जानगिल बताँ |"
\v 19 "तबेकमारे मोरिक फैसला यी बा, कि परमेश्वरके ओहोँर घुम्ना अन्यजातिनहे हम्रे दुःख नै दि,
\v 20 पर ओइन्हे यी बात लिख्दी, कि ओइने मूर्तिपूजक अशुद्धतासे अल्गे रहिँत, व्यभिचारसे, घेँचा अँइठके मुँवाइल पशुनके सिकार और खुनसे अल्गे रहिँत |
\v 21 काकरेकी आघेक पुस्तासे बजार-बजारमे मोशक व्यवस्थक प्रचार हुईता, काकरेकी यी हरेक सभाघरेम हरेक शबाथमे पहरजाईता |"
\s परिषद्के निर्णय
\p
\v 22 तब् प्रेरितहुँकरे, एल्डरहुँक्रे और पूरा मण्डली मिलके अपन बिच्चेमसे बहुत्ते मनैनहे चुनके पावल और बारनाबासके सँग एन्टिओखियामे पठैना मजा सोच्लाँ, और भैयनमेसे मुख्य मनै, यहूदा कना बारसाबास और सिलासहे रोज्लाँ
\v 23 और ओइनके संगे ओइने यी चिट्ठी पठैलाँ: "एन्टिओखिया, सिरिया और किलिकियामे रहुइया अन्यजाति विश्वासी भैयनहे, प्रेरित और एल्डर हुँक्रीहिनके अभिवादन |
\v 24 हम्रे सुनल बती, कि हमारिक बिच्चेम केऊ-केऊ हमारिक आदेश विना तुहुरिनके मन अस्थिर बनाके तुहुरिन्हे कैयौ बातसे दुःख देहल बताँ |
\v 25 तबेकमारे हम्रे सक्कु जाने सक्कुहुनके सहमतीमे करल निर्णयअनुसार गोदगाट मनैनहे रोजके ओइन्हे हमार प्रिय बारनाबास और पावलके संगे अप्निनके थेन पठैना हम्रिहिनहे ठीक लागल |
\v 26 यी मनै असिन हुँइत, जे हमार प्रभु येशू ख्रीष्टके लग अपन प्राण जोखिममे पारल बताँ |
\v 27 तबेकमारे हम्रे यहूदा और सिलासहे पठाइल बती | ओइने फेन वहे बात अपन मुहेलेके बतैहीँ |
\v 28 काकरेकी पवित्र आत्मा और हम्रिहिनहे यी ठीक लागल, कि यी जरुरी बात बाहेक आउर धेउर बोझ अपनिन्हे नै बोकैना हो |
\v 29 अप्निहुँक्रे मूर्तिनहे बलि चह्राइल चीज, खुन, घेँचा अँइठके मुँवाइल पशुनके सिकार और व्यभिचारसे अल्गे रहबी | यी चिजसे अलग रहबी कलेसे मजा हुई | बिदा |"
\v 30 बिदाबारी होके ओइने एन्टिओखियामे अइलाँ, और समुदायहे एक्के थेन जम्मा करके वहे चिट्ठी देलाँ |
\v 31 चिट्ठीमे रहल अर्तिक बात पहरके ओइने खुशी होगिलैँ |
\v 32 यहूदा और सिलास अप्निहीँ फेन अगमवक्ता हुइलक ओहोँरसे भैयनहे बहुत्ते वचनसे अर्ति देके ओइन्हे बल्गर बनैलाँ |
\v 33 यने बहुत्ते दिन वहाँ बिताके सेक्के, वहाँक भैयाहुँक्रे यनहे पथुइयनके थेन शुभेच्छासहित बिदा देके पठैलाँ |
\v 34 [पर सिलासहे वहैँ रना मजा लग्लिस |]
\v 35 पावल और बारनाबास भर शिक्षा देती और प्रभुक वचन प्रचार करती आउर बहुत्ते जहनके सँग एन्टिओखियामे बैठ्लैँ |
\s पावलके प्रचार-यात्रा
\p
\v 36 थोरिक दिन पाछे पावल बारनाबासहे कहल, "आऊ, जोन-जोन बजारमे हम्रे प्रचार करल रहि उ बजारीनमे घुमके जाके भैयनहे भेट करी और ओइने का-कसीन बताँ हेरी |"
\v 37 बारनाबास मर्कूस कना यूहन्नाहे अपन संगे लैजैना मन करल |
\v 38 पर पावल मर्कूसहे संगे लैजैना ठीक नै मानल, काकरेकी उ पामफिलियामेसे ओइनसे अल्गाके गैल रहे, और ओइनके सँग काममे नै गैल रहे |
\v 39 ओइनके बिच्चेम अतरा भारी मतभेद होगैलिन, कि ओइने एक-दोसर जहनसे अल्गागैलैँ, और बारनाबास मर्कूसहे अपनसँग लेके साइप्रस ओहोँर चलगिल |
\v 40 पर पावल सिलासहे रोजल, तब् भैयनसे परमेश्वरके अनुग्रहमे अर्पण होके बिदा होगिलैँ |
\v 41 मण्डलीहुँक्रीहिनहे बल्गर करैती उ सिरिया और किलिकियक भ्रमण करल |
\c 16
\s पावल और सिलाससे तिमोथीक भेट
\p
\v 1 पावल डर्बी और लुस्त्रामे फेन आइल | वहाँ तिमोथी नाउँ रहल एकथो चेला रहे | उ एकथो विश्वासी यहूदी जन्नीक छावा रहे, पर ओकर बाबा भर ग्रीक रहे |
\v 2 लुस्त्रा और आइकोनियनके भैयनमे ओकर नाउँ चलल रहे |
\v 3 पावलहे उहि अपनसँग लैजैना मन हुइलिस | उ ठाउँमे रहुइया यहूदिनके कारण पावल उहिन्हे लैजाके खटना करल | काकरेकी ओकर बाबा ग्रीक रहे कना ओइन्हे सक्कुहुनहे पता रहिन |
\v 4 आब ओइने बजारीक डगर ओहोँरसे जाईबेर ओइने यरुशलेमके प्रेरित और एल्डर हुँक्रीहिनके करल निर्णय हुँक्रीहिनहे यनहे पालन करहो कहिके सुनादेलाँ |
\v 5 असिके मण्डलीहुँक्रे विश्वासमे बल्गर और गिन्तिमे दिनदिने बहरती गैलाँ |
\s माकेडोनिया जैना दर्शन
\p
\v 6 पवित्र आत्मासे एशियामे वचन प्रचार करना मनाहि हुईलक ओहोँरसे ओइने फ्रिगिया और गलातियक इलाका ओहोँरसे हुईती गैलाँ |
\v 7 माइसियक सिमानामे आके सेक्के ओइने बिथिनिया ओहोँर जैना विचार करलाँ | येशूक आत्मा ओइन्हे जाई नै देलिन |
\v 8 तब् माइसिया हुईती ओइने त्रोआसमे गैलैँ |
\v 9 रातके पावल एकथो दर्शन देखल- माकेडोनियक एकथो मनैया ठरह्याके ओइन्हे बिन्ती करत रहे, "माकेडोनियामे आदेऊ, और हम्रिहिनहे सहायता करदेऊ |"
\v 10 जब उ यी दर्शन भेटाइल, तुरुन्ते हम्रे माकेडोनिया जैना तयार होगैली | हम्रे यी पक्का कर्ली, कि ओइन्हे सुसमाचार प्रचार करक लग परमेश्वर हम्रिहिनहे बलाइल बताँ |
\s फिलिप्पीमे लिडियाके परिवर्तन
\p
\v 11 तब् हम्रे त्रोआसमेसे जहाजमे चहुँरके सोझे सामोथ्राके ओहोँर गैली, और दोसर दिन नियापोलिसमे पुग्गैली,
\v 12 और वहाँसे फिलिप्पीमे पुग्ली, जोन माकेडोनियक प्रमुख बजार और रोमी उपनिवेश फेन हो | हम्रे उ बजारमे थोरिक दिन बैठ्ली |
\v 13 आब शबाथमे बजारके दवारमेसे बाहेर लदियक आँरितिर गैली, काकरेकी वहाँ प्रार्थना करना ठाउँ बा कना हम्रे अनुमान लगाइल रहि, और वहाँ हम्रे बैठ्ली और जम्मा हुइल जन्नीनके सँग बात बटवाई लग्ली |
\v 14 तब् थिआटिरा बजारके एकथो जन्नी मनैया, बैजनी लुग्गक व्यापार करना लिडिया नाउँक एकथो ईश्वर-भक्त जन्नी हमारिक वचन सुनल | पावलके बोलल बात ध्यानसे सुने कहिके प्रभु ओकर ह्रदय खोलदेलाँ |
\v 15 जब ओकर और ओकर घरक सक्कुहुनके बप्तिस्मा हुइल, तब् उ हम्रिहिनहे बिन्ती करल, "यदि अप्निहुँक्रे महिन्हे प्रभुक विश्वासिनी मन्थी कलेसे मोरिक घरेम आके बैठ्जाई |" और उ हम्रिहिनहे कर लगाइल |
\s पावल और सिलास झेलमे
\p
\v 16 जब हम्रे प्रार्थना करना ठाउँमे जाइतिही, तब् जोखना हेरुइया आत्मा रहल एकथो नोकर्नी लौँदीक सँग हमार भेट हुइल, जे जोखना हेरके अपन मलिकवनके लग बहुते कमाई करदेहे |
\v 17 उ पावल और हमार पाछे-पाछे लागगिल, और असिक कती चिल्लाइल, "यी मनै सर्वोच्च परमेश्वरके सेवक हुईताँ | यने तुहुरिन्हे मुक्तिक डगरके घोषणा करथाँ |"
\v 18 उ बहुत्ते दिनसम असिक कर्ती रहल | तब् पावल झन्झट मानके फिरिक्से घुमके उ दुष्टात्माहे कहल, "येशू ख्रीष्टके नाउँमे मै तुहिन्हे ओकरमेसे निकरना आज्ञा करतुँ |" तब् उ दुष्टात्मा तब्बेहेँ निकरगैल |
\v 19 पर ओकर मलिक्वन ओइनके कमाईक आशा विफल हुइल देख्के पावल और सिलासहे पकरके बजारके चोकमे शासकहुँक्रीहिनके थेन तन्ति लैगिलाँ |
\v 20 तब् ओइन्हे बजारके हाकिमहुँक्रीहिनके थेन नानके कलाँ, "यी मनै यहूदी हुँइत, यने हमार बजारमे गोलमाल मचैथाँ |
\v 21 यने असिन-असिन चलन सिखैथाँ जोन हमार रोमीनहे ग्रहण करना और पालन करना न्यायसङ्गत नै हो |"
\v 22 तब् भीड़हुँकरे मिलके ओइनके विरोधमे उतरगैलाँ | बजारीक हाकिमहुँक्रे ओइनके लुग्गा फारके फेकादेलैँ, और ओइन्हे पिटे लगैलाँ |
\v 23 ओइने ओइन्हे दटके पिटके ओइन्हे झेलेम दारदेलाँ, और थाहनक हाकिमहे यी कैदीनहे कड़ा निगरानीमे धरना हुकुम देलाँ |
\v 24 असिन हुकुम भेटाके उ ओइन्हे झेलक भितरका भागमे लैजाके ओइनके गोरामे कठ्वा ठोकदेलाँ |
\v 25 पर आधा रात ओहोँर पावल और सिलास प्रार्थना कर्ती परमेश्वरके भजन गाईट रहिँत, और दोसर कैदीहुँकरे उ बात सुनत रहिँत |
\v 26 तब् एकचुत्ते एकथो बरवार भुँइचाल गैल, और झेलक जग हिलगैलाँ, और तुरुन्ते सक्कु दवार खुलगिल, और सक्कुहुनके बन्धन खुलगिल |
\v 27 थाहनक हाकिम निंदमेसे जागगैल, और झेलक दवार उघ्रल देख्के कैदीहुँकरे सक्कु भाग्गैलैँ कना सोँचके उ अपन हत्या करना विचारसे अपन तरवाल निकारल |
\v 28 पर पावल जोरसे असिक कती चिल्लाइल, "अप्नी अपन कुछु नोक्सानी जिन कर्बी, काकरेकी हम्रे सक्कु जाने यहैँ बती |"
\v 29 तब् दिया माँगके उ कुदुक्ती भित्तर आइल, और डरकमारे थर्थरैती पावल और सिलासके आघे घोपत्या होगैल |
\v 30 ओइन्हे बाहेर नानके उ कहल, "उद्दार पाइक लग महिन्हे काकरे परी?"
\v 31 तब् ओइने कलाँ, "प्रभु येशू ख्रीष्टमे विश्वास करी, और अप्नी उद्दार भेटैबी- अप्नी और अप्निक परिवार |"
\v 32 ओइने उहिन्हे और ओकर घरेम रहल सक्कु जहनहे प्रभुक वचन सुनैलाँ |
\v 33 तब् रातिक वहे बेला उ ओइन्हे लैजाके खटरा धोदेहल | तब् उ और ओकर परिवार तुरुन्ते बप्तिस्मा लेलाँ |
\v 34 ओकर पाछे ओइन्हे घरेम नानके ओइनके आघे खाना धारदेहल, और परमेश्वरमे विश्वास करलाँ कना बातमे ओकर पूरा परिवारसे उ खुशी होगैल |
\v 35 पर ओजरार होके सेक्के बजारके हाकिमहुँक्रे सिपाहीनहे यी आदेश देके पठैलाँ, "उ मनैनहे छोरदेऊ |"
\v 36 तब् थाहनक हाकिम पावलहे यी बात सुनाइल, "बजारीक हाकिमहुँक्रे अप्निन्हे छोरदेना आदेश देले बताँ | तबेकमारे आब निकरके शान्तिसे जाऊ |"
\v 37 पर पावल ओइन्हे कहल, "हम्रे रोमी नागरिकहे दोषी बिना ठहरैले ओइने मनैनके आघे पिट्लैँ, और झेलेम फेन दरलाँ, और आब हम्रिहिनहे चुप्पेसे निकारे खोजते? यी नै हुई सेकी | ओइने अप्निहीँ आँइत और हम्रिहिनहे निकारके लैजाँईट |"
\v 38 उ सिपाहीहुँक्रे हाकिमहुँक्रीहिनहे यी बात सुनैलाँ | ओइने रोमी नागरिक हुईताँ कना सुनके ओइने डरागिलैँ |
\v 39 ओइने आके ओइनकेसे माफी मंग्लाँ, और ओइन्हे बाहेर लैगिलाँ और बजार छोरके जैना अनुरोध करलाँ |
\v 40 ओइने झेलमेसे बाहेर निकरके लिडियक घरेम गैलाँ, और भैयनके सँग भेटघाट करके ओइन्हे हौसला देके बिदा होगिलैँ |
\c 17
\s थेसलोनिकेमे
\p
\v 1 पावल और सिलास अम्फिपोलिस और अपोल्लोनियक डगर ओहोँरसे थेसलोनिकेमे अइलाँ | वहाँ यहूदिनके एकथो सभाघर रहे |
\v 2 पावल अपन आदत अनुसार ओइनके थेन भित्तर गैल, और तीन हप्तासम धर्मशास्त्रमेसे ओइनके सँग बहस कर्तिरहल |
\v 3 "ख्रीष्टहे जरुर दुःख भोग्ना और मुअलमेसे जित्ती हुई परना रहे, और यहे येशू, जेकर सुसमाचार मै अप्निन्हे सुनैम, वहे ख्रीष्ट हुईताँ" कना बातके अर्थ खोलके उ प्रमाणित करदेहल |
\v 4 ओइनमेसे बहुत्ते जाने विश्वास करके पावल और सिलासके ओहोँर लागगैलाँ | बर धेउर ईश्वर-भक्त ग्रीकहुँक्रे और केऊ-केऊ प्रमुख जन्नी फेन लागल रहिँत |
\v 5 पर हिर्ष्यालेके भरके यहूदीहुँक्रे बजारीक बदमाशहुँक्रीहिनहे कुरह्याके हुल उठाके बजारमे खैलाबैला मचाई लगैलाँ, और यासोनके घरेम हमला करके पावल और सिलासहे जनतनके आघे नाने खोज्लाँ |
\v 6 ओइन्हे फेला पारे नै सेक्के, ओइने यासोन और गोदगाट भैयनहे बजारके शासकहुँक्रीहिनके थेन असिक कहिके चिल्लैती घिँस्स्याके नन्लाँ, "संसारहे उलटपुलट परुइया यी मनै यहाँ फेन आपुगल बताँ |
\v 7 ओइने यासोनके पहुना बनल बताँ, और ओइने सक्कु जाने येशू कना एकथो दोसर रज्वा बा कहिके कैसरके हुकुमके विरुद्ध काम करथाँ |"
\v 8 यी बात सुनके मनै और शासकहुँक्रे घब्रागैलाँ |
\v 9 ओइने यासोन और ओकर संगे रहल बाँकी मनैनसे धरौटी लेके ओइन्हे छोरदेलाँ |
\s बेरियामे
\p
\v 10 भैयन जुरतेहेँ पावल और सिलासहे रात्तीहीँ बेरिया पठादेलाँ, और जब ओइने वहाँ पुग्लाँ तब् ओइने यहूदिनके सभाघरक भित्तर गैलाँ |
\v 11 यहाँक यहूदीहुँक्रे थेसलोनिकेक हुँक्रीहिनसे धेउर मजा रहिँत | काकरेकी यने पूरा उत्सुक्तक सँग वचन ग्रहण करलाँ, और उ बात ठिक्के वहे हुँइत कि नै हुँइत कहिके रोज धर्मशास्त्र छानबीन करिँत् |
\v 12 तबेकमारे यनमेसे बहुत्ते जाने, संगसंगे आउर धेउर जाने भारी घरानक ग्रीक जन्नी मनै और थारु मनै कुल विश्वास करलाँ |
\v 13 पर जब परमेश्वरके वचन पावलसे बेरियामे प्रचार हुईता कना थेसलोनिकेक यहूदिन पता पैलैँ, तब् ओइने वहाँ फेन भीड़ हुँक्रीहिनहे उठाई और उक्साई आपुग्लाँ |
\v 14 तब् भैयाहुँक्रे तुरुन्ते पावलहे समुन्दर ओहोँर पठादेलाँ | पर सिलास और तिमोथी भर वहैँ बैठ्लैँ |
\v 15 पावलहे पुगाई जउइयनउहिन्हे एथेन्ससम नन्लाँ | सिलास और तिमोथी भर सेक्लेसे जतरा झत्ति ओकर थेन आईपरी कना आज्ञा पाके ओइने घुमगैलैँ |
\s एथेन्समे
\p
\v 16 पावल ओइन्हे एथेन्समे अँस्याई बेर, उ बजारहे मूर्तिए मूर्तिलेके भरल देख्के ओकर आत्मा ओकर भित्तर व्याकुल होगैल |
\v 17 तबेकमारे उ यहूदिन और ईश्वरभक्त मनैनके सँग सभाघरेम, और भेट हुइल सक्कुहुनके सँग रोज तर्क करे |
\v 18 इपिक्युरी और स्तोइकी दार्शनिक हुँक्रीहिनमेसे फेन केऊ केऊ उहिन्से वाद-विवाद करलाँ | ओइने तमानजाने कलाँ, "यी बकबके का कहत?" औरे जाने कलाँ, "दोसर कोनो विदेशी देवदेवतनके प्रचार करुइया हस देखाईट |" काकरेकी उ येशू और मुअलमेसे जित्ती हुइना बातके प्रचार करे |
\v 19 तब् ओइने उहिन्हे अरियोपागससम लैजाके पुँछ्ला, "अप्निक देहल यी लावा शिक्षा का हो, का हम्रे जाने सेक्बी?
\v 20 काकरेकी अप्नी हमारिक कानेम अनौठा बात सुनाइती | तबेकमारे यी बातके मतलव का हो उ हम्रे जन्ना चहथी |"
\v 21 सक्कु एथेनीहुँकरे और वहाँ बैथुइया विदेशीहुँकरे लावा-लावा बात बत्वैना और सुन्ना बाहेक अपन समय औरे कोनो बातमे नै बिताईँट |
\v 22 पावल अरियोपागसके बिच्चेम ठरह्याके कहल, "एथेन्सके मनै, अपनिन्हे मै सक्कु बातमे धरमहे गजब आदर देना मेरके देखतुँ,
\v 23 काकरेकी नेँगघुम कर्ति जाईबेर मै देखनु | मै एकथो असिन वेदी फेन भेटैनु | जेम्ने "अज्ञात देउँतनके लग" कना खोपल बा | यहेकमारे जिहिहे अप्निनके बिना जन्ले पुज्थी हुँकिनहे मै अप्निनके बिच्चेम घोषणा करतुँ |
\v 24 "परमेश्वर, जे संसार और ओम्ने रहल मेरमेरके चीज बनैलाँ, उहाँ स्वर्ग और पृथ्वीक प्रभु हुइलक वरसे हाँथेलेके बनाइल मन्दिरमे नै बैठ्थाँ,
\v 25 हुँकिनहे कोनो चिजके जरुरत परल हस करके मनैनके हाँथेलेके हुँकार हुई परत कहिके जिन सोँची | काकरेकी वहे सक्कुहुनहे जीवन, साँस और सक्कु चीज देथाँ |
\v 26 ऊ एक जहनसे पूरा पृथ्वीमे रहुइया मनैयक प्रत्येक जाति बनैलाँ | ओइनके रहना अवधि और सीमा फेन तोकदेलाँ,
\v 27 ओइने परमेश्वरहे खोजिँत, शायद ओइने छामछुम करके हुँकिनहे भेटैथाँ कि कना आशामे यी करगिल | तभुन फेन ऊ हम्रिहिनसे दूर नै हुईताँ |
\v 28 काकरेकी "हम्रे हुँकारमे जिथी, और हुँकारमे चहलपहल करथी, और हुँकारमे हमार अस्तित्व बा |" अप्निनके अपने कविहुँक्रे फेन कहल बताँ, 'हम्रे पक्का फेन हुँकारे लरका हुईती |'
\v 29 "तब् हम्रे परमेश्वरके लरका हुइलक ओहोँरसे, परमेश्वर सोन, चाँदी और पथरा हस हो कहिके हम्रे नै सोँचे परत- यने भर मनैनके कला और कल्पनक आकार किल हुँइत |
\v 30 असिन अज्ञानतक समयहे परमेश्वर ध्यान नै देलाँ, पर आब प्रत्येक ठाउँमे सक्कु मनैनहे पश्चात्ताप करना आज्ञा देहतैँ |
\v 31 काकरेकी ऊ एक दिन तोकदेहल बताँ, जोन दिन ऊ अपन नियुक्त करल एकथो व्यक्तिद्वारा धार्मिकतामे संसारके इन्साफ करहिँ | हुँकिनहे मुअलमेसे जीवाके ऊ सक्कु मनैनहे यकर प्रमाण देहल बताँ |"
\v 32 जब ओइने मुअलमेसे जित्ती हुइना विषयमे सुन्लाँ, तब् केऊ-केऊ मजाक उराईल | पर दोसरजे भर "हम्रे फेनदोस्रे यी विषयमे तोहाँरिक बात सुन्बी" कलाँ |
\v 33 ओकर पाछे पावल ओइनके थनसे चलगिल |
\v 34 पर गोदगाट मनै ओकर संगे गैलाँ, और विश्वास करलाँ | ओइनमेसे अरियोपागसके डियनुसियस, दामारिस नाउँ रहल एकथो जन्नी मनैया, और दोसरजे फेन रहिँत |
\c 18
\s पावल कोरिन्थमे
\p
\v 1 ओकर पाछे उ एथेन्समेसे बिदा होके कोरिन्थमे गैल |
\v 2 उ पोन्टस-निवासी अकिलास नाउँ रहल एकथो यहूदीहे भेटाइल | उ अपन जन्नी प्रिस्किलक सँग इटालियामेसे आइल रहे, काकरेकी सम्राट क्लौडियस सक्कु यहूदिनहे रोममेसे निकरके जैना आज्ञा देहल रहे | पावल ओइन्हे भेट करे गैल |
\v 3 एक्के पेशक हुइलक वरसे उ फेन ओइनेहेनके सँग बैठल, और काम करल | काकरेकी ओइनके काम क्रिपाल बनैना रहिन |
\v 4 हरेक शबाथमे उ सभाघरेम बहस करे, और यहूदी और ग्रीकहुँक्रीहिनहे बुझैना कोशिस करे |
\v 5 जब सिलास और तिमोथी माकेडोनियामेसे आपुग्लाँ, पावल वचनके प्रचारमे व्यस्त रहे, और यहूदिनहे येशूए ख्रीष्ट हुईताँ कना उ शिक्षा देहत रहे |
\v 6 पर जब ओइने विरोध करके ओकर निन्दा करे लग्लाँ, तब् उ अपन लुग्गा टकटकाके ओइन्हे कहल, "तुहुरिनके खुन तुहुरिनेके घेँचामे रहे, मै निर्दोष बतुँ | आबसे मै अन्यजातिनके थेन जैबुँ |"
\v 7 तब् उ वहाँसे परमेश्वरके भक्ति करुइया तीतस युस्तस नाउँ रहल मनैयक घरेम गैल | ओकर घर सभाघरक लग्गेहेँ रहे |
\v 8 सभाघरक शासक क्रिस्पसके पूरा परिवार प्रभुमे विश्वास करलाँ, और कोरिन्थीहुँक्रीहिनमेसे फेन बहुत्ते जाने पावलके वचन सुनके विश्वास करलाँ और बप्तिस्मा लेलाँ |
\v 9 एक रात दर्शनमे प्रभु पावलहे कलाँ, "नै डराऊ, पर बोल्ती जाऊ, और चुप नै लागो,
\v 10 काकरेकी मै तोहाँरिक सँग बतुँ, और केऊ तुहिन्हे आक्रमण करके नोक्सान पुगाई नै सेकी, काकरेकी यी बजारमे मोरिक बहुत्ते मनै बताँ |"
\v 11 तब् परमेश्वरके वचन सिखैती पावल एक साल छे महिनासम ओइनके सँग रहल |
\v 12 जब गलियोन अखैयक शासक बनल, तब् यहूदीहुँक्रे एक्केम मिलके पावलकेमे आक्रमण करलाँ, और उहिन्हे अदालतमे नन्लाँ,
\v 13 और असिक कलाँ, "यी मनैया विधि-विधानके विरुद्धमे परमेश्वरके आराधना करक मनैनहे सिखाईता |"
\v 14 जब पावल बोल्हीँ लागल रहे, तब् गलियोन उ यहूदिनहे कहल, "यहूदी हो, यदि जात्तिके यी कुछु अन्याय वा दुष्ट अपराधके बात रहत कलेसे मै तुहुरिनके बात सुन्ना सोहैना रहे |
\v 15 पर अँख्रा, नाउँ और तुहुरिनके अपने व्यवस्थक सवाल हुइलक ओहोँरसे तुहुरे अप्निहीँ विचार करो | मै असिन बातके इन्साफ करना इन्कार करतुँ |"
\v 16 तब् उ ओइन्हे अदालतमेसे भगादेहल |
\v 17 तब् ओइने सक्कु जाने सभाघरक शासक सोस्थेनेसहे पकरके अदालतके आघे पिट्लैँ | पर गलियोन उ बातके कुछु वास्ता नै करल |
\s प्रिस्किला, अकिलास और अपोल्लोस
\p
\v 18 ओकर पाछे पावल बहुत्ते दिनसम वहाँ बैठल | तब् भैयनके सँग बिदा होके उ जहाजमे सिरिया चलगिल | ओकर सँग प्रिस्किला और अकिलास फेन रहे | कोनो भाकलके करारमे उ किंक्रियामे अपन भुत्ला खौरल |
\v 19 ओइने एफिससमे आपुग्लाँ, तब् पावल ओइन्हे वहैँ छोरदेहल, और अप्ने भर एकथो सभाघरमे पैठ्के यहूदिनके सँग बहस करे लागल |
\v 20 तब् ओइने उहिन्हे आउर थोरिक दिन बैठ्ना बिन्ती करलाँ तौ उ इन्कार करल |
\v 21 ओइनके सँग बिदा हुईबेर उ कहल, "परमेश्वरके इच्छा रहि कलेसे मै फेनदोस्रे तुहुरिनके थेन घुमके अइबुँ |" तब् उ जहाजमे चहुँरके एफिससमेसे चलगिल |
\s पावलके तेसर प्रचार-यात्रा
\p
\v 22 जब उ कैसरियामे उतरल तब् उप्पर चहुँरके मण्डलीहे भेटघाट करके अभिवादन करके एन्टिओखिया ओहोँर उतरल |
\v 23 उ वहाँ थोरिक दिन बिताके वहाँसे निकरके गलातिया और फ्रिगियक इलाका ओहोँरसे होके सक्कु चेलनहे हौसला देती अलग-अलग ठाउँमे गैलाँ |
\v 24 अलेक्जेन्ड्रिया निवासी अपोल्लोस नाउँक एकथो यहूदी एफिससमे आइल | उ एकथो सिपार वक्ता और धर्मशास्त्रमे पोख्त रहे |
\v 25 उ प्रभुक डगरके शिक्षा पाइल रहे, और आत्मामे उत्साहित होके उ येशूक विषयक बात ठिक ठिकसे बोल्ना और सिखैना काम करे | यद्यपि उ यूहन्नक बप्तिस्मा किल जानल रहे |
\v 26 उ सभाघरमे साहससे बोलेलागल | पर ओकर बोलल बात सुनके प्रिस्किला और अकिल्लास उहिन्हे अपन घरेम नन्लाँ, और परमेश्वरके डगरके मतलव झन स्पष्टसे बुझादेहल |
\v 27 उ अखैयामे जैना मन करल तौ भैयाहुँक्रे उहिन्हे वहाँ जैना प्रोत्साहन देलाँ, और उहिन्हे ग्रहण करिँत् कहिके वहाँक चेलनहे उत्साह देके चिट्ठी लिख्लाँ | उ वहाँ पुग्के अनुग्रहसे विश्वास करुइयनहे गजब सहायता करल |
\v 28 काकरेकी उ धर्मशास्त्रक वचनसे येशूए ख्रीष्ट हुईताँ कना बात देखाके यहूदिनहे सक्कुहुनके आघे बिरकुल बिना जवाफके बनादेहल |
\c 19
\s पावल एफिससमे
\p
\v 1 अपोल्लोस कोरिन्थमे रहलमे पावल भित्री इलाका हुईती एफिससमे आइल | वहाँ उ कोनो-कोनो चेलनहे भेटाइल |
\v 2 उ ओइन्हे कहल, "जब तुहुरे विश्वास करलो का तुहुरे पवित्र आत्मा पैलो?" ओइने उहिन्हे कलाँ, "पवित्र आत्मा बा कना ते हम्रे सुनल फेन नै हुईती |"
\v 3 तब् उ ओइन्हे कहल, "तौ तुहुरे कसीन बप्तिस्मा लेलो?" ओइने कलाँ, "यूहन्नक बप्तिस्मा |"
\v 4 तब् पावल कहल, "यूहन्नक देहल बप्तिस्मा भर पश्चात्तापके बप्तिस्मा रहे | ओकर पाछे अउइया व्यक्ति, अर्थात येशूक उप्पर विश्वास करहो कहिके उ मनैनहे बताए |"
\v 5 यी बात सुनके ओइने प्रभु येशूक नाउँमे बप्तिस्मा लेलाँ |
\v 6 जब पावल ओइनके उप्पर हाँथ धारल, तब् पवित्र आत्मा ओइनकेमे अइलाँ, और ओइने अन्यभाषामे बोल्लाँ और अगमवाणी करलाँ |
\v 7 ओइने लगभग बाह्र जाने रहिँत |
\v 8 पावल सभाघरेम पैँठ्के तीन महिनासम परमेश्वरके राज्यक विषयमे ओइनके सँग हिम्मतसे बहस करल और मनैनहे बुझैती रहल |
\v 9 पर जब केऊ-केऊ हेँक्कर होके विश्वास नै करलाँ, और यी समूदायक विरुद्धमे सक्कुहुनके आघे बोले लग्लाँ, तब् पावल ओइनसे अल्गे चलगिल, और चेलनहे संगे लैजाके टुरान्नसके स्कुलमे बहस करे लग्लाँ |
\v 10 यी काम दुई सालसम चल्तिरहल, और एशियक सक्कु बासिन्दाहुँकरे, यहूदी और ग्रीक दुनु जाने प्रभुक वचन सुन्लाँ |
\v 11 परमेश्वर पावलके हाँथेलेके असाधारण आश्चर्य काम करलाँ,
\v 12 यहाँसम कि रुमाल अथवा तौलिया ओकर शरीरमे छुवाके बेमार मनैनके थेन लैजाँईट, और ओइनके शरीरमेसे रोग चलजाँईट और दुष्टात्मा फेन निकरजाँईट |
\v 13 पर कोनो-कोनो यहोँर-ओहोँर नेँगघुम करना यहूदी झारफूँकेहुँकरे भूतात्मा लागल मनैनहे प्रभु येशूक नाउँ लेके असिक कलाँ, "पावलके प्रचार करल येशूसे मै तुहिन्हे कहतुँ |"
\v 14 वहाँ एकथो स्केवास नाउँ रहल यहूदी प्रधान पूजाहारीक साटथो छावन असिक करिँत् |
\v 15 तब् भूतात्मा जवाफ देके ओइन्हे कहल, "येशूहे मै चिन्थुँ, और पावलहे फेन चिन्थुँ, पर तुहुरे भरके हुईतो?"
\v 16 उ भूतवा लागल मनैया ओइनके उप्पर कुदुक्ती आइल, और उ सक्कुहुनहे अपन कब्जामे करके ओइन्हे अतरा चिमोथल कि, ओइने उ घरेमेसे नङ्ग्वा और अर्घटाहा होके भग्लाँ |
\v 17 यी बात एफिसस-निवासी, यहूदी और ग्रीक हुँक्रीहिनमे जानकारी होगैलिन | तब् उ सक्कु जाने डरागैलाँ, और प्रभु येशूक नाउँक प्रशंसा हुइल |
\v 18 विश्वास करल मनै बहुत्ते जाने अइलाँ, और ओइनके करल अपन-अपन दुष्ट कामहुँक्रीहिनके स्वीकार करलाँ और उ सक्कु बतादेलाँ |
\v 19 ओइनमेसे बहुते जाने, जे-जे टुना-मुना करे, अपन-अपन किताब बितोरके नन्लाँ, और सक्कुहुनके आघे जरादेलाँ | ओइने ओकर मोल लगैलाँ ते पचास हजार चाँदीक सिक्कक हिसाब हुइल |
\v 20 असिके प्रभुक वचन फैलतिगैल, और प्रभावशाली हुइल |
\v 21 यी घटननके पाछे, पवित्र आत्मक प्रेरणामे पावल अखैयाके डगर ओहोँरसे यरुशलेम जैना निर्णय करल | उ कहल, "वहाँ पुग्के महिन्हे रोम जैही परी"
\v 22 ओकर सेवा करुइयन दुई जाने, तिमोथी और इरास्तसहे उ माकेडोनियामे पठाइल, पर उ अप्ने भर थोरिक दिन एशियामे बैठल |
\s एफिससमे दंगा
\p
\v 23 वहे समयमे यी डगरके विषयमे खोब हलचल मचगिल |
\v 24 काकरेकी डेमेत्रियस नाउँ रहल एकथो चाँदिक शिल्पकार देवी आर्तेमिसके चाँदिक छुटिछुटि मन्दिर बनाके कारीगरहुँक्रीहिनहे गजब काम देह्वाए |
\v 25 तब् यनहे और आउर अस्तेहेँ काम करुइयनहे उ जम्मा करके कहल, "भैयो, तुहुरिन्हे पतै बा, कि व्यापारसे हम्रिहिनहे मजा आम्दानी हुईट |
\v 26 तुहुरे देखतो और सुनतो, कि एफिससमे किल नै होके, पर लगभग पूरा एशियामे हाँथेलेके बनाइल देवदेउँता भर कुछु फेन नै हो कहिके पावल बहुत्ते मनैनहे समूहहे फुस्लाके बहकादेले बा |
\v 27 तबेकमारे हमार व्यापारके प्रतिष्ठा नाश हुइना किल नै हो पर महान देवी आर्तेमिसके मन्दिर फेन बिनाकामक होजाई, और सारा एशिया और संसारके मन्ती आइल देवी अपन गौरवसे ओराजाई |"
\v 28 यी सुनके ओइने रिसकमारे चुर होगिलैँ, और "एफिसस हुँक्रीहिनके आर्तेमिस महान हुईन |" कहिके चिल्लाई लग्लाँ |
\v 29 सारा बजारमे हल्लाखल्ला मचगिल और ओइने एकजुट होके पावलके सहयात्री माकेडोनिया बैथुइया गायस और अरिस्तार्खसहे पकरके रङ्गशालक भित्तर घिँस्यैती लैगिलाँ |
\v 30 पावल मनैनके भीड़मे जैना चाहल, पर चेलाहुँक्रे उहिन्हे जाई नै देलाँ |
\v 31 एशियक तमान प्रमुख मनै पावलके संघरिया रहिँत | ओइने पावलहे रङ्गशालक भित्तर नै जैबी कहिके बिन्ती करके पठैलाँ |
\v 32 तब् ओइने मेरमेरके बात कर्ती चिल्लाई लग्लाँ | काकरेकी उ भीड़मे होहल्ला मचल रहे, और बहुत मनै ते ओइने काकरे कुरह्याइल बताँ कहिके फेन नै जानल रहिँत |
\v 33 भीड़के बहुत जाने मनै अलेक्जेन्डरहे आघे सरलाँ, जिही यहूदीहुँक्रे थरह्वाइल रहिँत | अलेक्जेन्डर हाँथेलेके इशारा करके मनैनके थेन बचाउके लग कुछु कना इच्छा व्यक्त करल |
\v 34 पर ओइने उ ते यहूदी हो कना पता पाके सक्कु जाने एक्के स्वरमे कलाँ लगभग दुई घण्टा जतरा "एफिसीहुँक्रीहिनके आर्तेमिस महान हुईन" कती चिल्लैलाँ |
\v 35 नगरके हाकिम मनैनहे शान्त पारके सेक्के कहल, "एफिससके मनै सुनो, एफिसीहुँक्रीहिनके बजार भर महान आर्तेमिसके मन्दिर और उप्परसे गिरल ओकर मूर्तिक रक्षक हो कना बात किहि पता नै हो?
\v 36 अप्निहुँक्रे जन्थी यी बात काटे सेक्ना नै, तबेकमारे अप्निन्हे शान्त हुई परी और बिना सोँच्ले काम करना काम नै करहो |
\v 37 काकरेकी तुहुरिनके नानल यी मनै मन्दिर नै लुटल हुँइत और हमार देवीक बदनाम  फेन नै करल हुँइत |
\v 38 तबेकमारे यदि डेमेत्रियस और ओकर सँग रहुइया कारीगर हुँक्रीहिनमेसे केक्रो विरुद्धमे कुछु उजुरी बा कलेसे अदालत खुलल पलीबताँ, और न्यायधीश फेन पलीबताँ, ओइने एकदोसर जहनके विपक्षमे मुद्दा लरिँत |
\v 39 पर यकरबाहेक दोसर विषय उठाई चहथी कलेसे ओकर फैसला नियमित सभामे हुई,
\v 40 काकरेकी आझिक यी हुलदङ्गक दोष हमारिकमे लग्ना खतरा बा | काकरेकी यी बिना कारणके दङ्गाफसादमे कुछु स्पष्टीकरण हम्रे देहे नै सेक्बी |"
\v 41 अतरा कहिके उ सभाहे विसर्जन करल |
\c 20
\s पावल माकेडोनियामे और ग्रीसमे
\p
\v 1 यी खैलाबैला थमके सेकल तब् पावल चेलनहे बलाई पठाईल, और ओइन्हे सम्झाइल, और ओइनसे बिदा होके माकेडोनिया ओहोँर चलगिल |
\v 2 वहाँक इलाकनमे जाके ओइन्हे गजब उत्साह देके उ ग्रीसमे चलगिल |
\v 3 वहाँ उ तीन महिना बिताइल | उ सिरिया ओहोँर जहाजसे यात्रा करेबेर यहूदीहुँक्रे ओकर विरुद्धमे षड़यन्त्र करलक वरसे पावल माकेडोनिया ओहोँरसे घुम्ना निर्णय करल |
\v 4 तब् बेरिया-निवासी पुरसके छावा सोपात्रोस, थेसलोनिकेमेसे अरिस्तार्खस और सिकान्दस, डर्बीक गायस, और तिमोथी और एशियक तुखिकस और त्रोफिमस ओकर सँग गैलाँ |
\v 5 यने आग्गिहिँ पुग्के हम्रिहिनहे त्रोआसमे अस्याँईट रहिँत |
\v 6 तब् हम्रे भर अखमिरी रोटिक तिहुवारके दिनक पाछे फिलिप्पीमेसे जहाजमे यात्रा करके पाँच दिनमे त्रोआसमे ओइनके थेन पुग्ली, और वहाँ सात दिन रली |
\s युटिकस जित्ती बनागैलक
\p
\v 7 हप्तक शुरुक दिन जब हम्रे रोटी टुरेक लग कुरह्यैली, तब् पावल दोसर दिन जैना मन करलक ओहोँरसे, ओइनके सँग आधा रातसम बात बत्वैती रलाँ |
\v 8 हमार कुरह्याइल उपरका तलेक कोठामे बहुत्ते दिया रहिँत |
\v 9 युटिकस नाउँ रहल एकथो जवान मोकामे बैठल रहे | पावल बहुत बेरसम बात बटवाईबेर उ गहिँर निंदमे डुबगिल, और निंदासलकेमारे उ तेस्रा तलामेसे गिरगिल और उहिन्हे ओइने मुअल अवस्थामे उठैलाँ |
\v 10 तब् पावल तरे उतरल, और घोपत्या होके उहिन्हे अंगालो मारल, और कहल, "जिन घबराऊ, काकरेकी उ अभिन जित्तिए बा |"
\v 11 तब् उ उप्पर चहुँरल और रोटी टुरके खाके सेक्के बेहानके ओजरार नै हुईट सम गजब बेर बात बत्वैती बैठल | तबजाके बिदा होगिल |
\v 12 तब् ओइने उ जवानहे जित्तिए अवस्थामे लैगिलाँ और बहुत्ते शान्ति भेटैलाँ |
\s त्रोआसमेसे मिलेटससम
\p
\v 13 हम्रे आग्गिहिँसे जहाजसम गैली, और जहाजमे चहुँरके हम्रे अस्सोस गैली | हम्रे पावलहे वहाँ जहाजमे चह्राई चाहत रहि | पावल अस्तेहेँ बन्दोबस्त करके उ अस्सोससम पैदले गैल रहे |
\v 14 और जब उ हम्रिहिनहे अस्सोसमे भेटैली, हम्रे उहिन्हे जहाजमे चह्रैली, और मितिलेनेमे अइली |
\v 15 वहाँसे जहाजमे यात्रा करके दोसर दिन खियसके आँरितिर पुग्गैली, और तेसर दिन सामोसमे पुग्गैली | ओकर दोसर दिन मिलेटसमे अइली,
\v 16 एशियामे समय बितैना विचार नै हुईलक ओहोँरसे उ एफिसस बिना पैँठ्ले जैना निश्चय करल | काकरेकी सम्भव हुईलेसे पेन्तिकोसके दिन यरुशलेममे पुग्ना उ हतार करत रहे |
\s एफिससके एल्डरहुँक्रीहिनसे बिदाई
\p
\v 17 उ मिलेटसमेसे एफिससमे मनैन पठाके मण्डलीक एल्डरहुँक्रीहिनहे बलाई पठैलाँ |
\v 18 जब ओइने ओकर थेन अइलाँ उ ओइन्हे कहल, "एशियामे पौली टेक्लक शुरुक दिनसे मै पूरा समय तुहुरिनके बिच्चेम कोन मेरके बितैनु उ तुहुरे जन्थो |
\v 19 पूरा नम्रतामे आँश बहैती, यहूदी षड्यणन्त्रक परीक्षामे फेन मै प्रभुक सेवा करनु |
\v 20 तुहुरिनके फाइदा हुइना बात तुहुरिनके आघे घोषणा करनासे और घर-घरेम सक्कुहुनके सामुन्ने तुहुरिन्हे शिक्षा देनासे मै पाछे नै हट्नु |
\v 21 यहूदिनहे और ग्रीकहुँक्रीहिनहे पश्चात्ताप करके परमेश्वरके ओहोँर घुमो और प्रभु येशू ख्रीष्टके उप्पर विश्वास करो कना बातके गवाही मै देहल बतुँ |
\v 22 "आब हेरो, मै पवित्र आत्मामे बाध्य होके यरुशलेम ओहोँर जाईतुँ, वहाँ महिन्हे का-कसीन परे आई कना मै कुछु नै जन्थुँ |
\v 23 अतरा किल जन्थुँ, कि हरेक बजारमे कैद और कष्ट मोरिक उप्पर परे आई कना पवित्र आत्मा महिन्हे गवाही देथाँ |
\v 24 पर मै अपन जीवनहे कोनो मोलके और अपन लग प्यारो नै मन्थुँ | अतरा किल चहथुँ, कि परमेश्वरके अनुग्रहक सुसमाचारके गवाही देहक लग मोरिक दौड़ और प्रभु येशूकमेसे मिलल मोरिक सेवकाई मै पूरा करे सेकुँ |
\v 25 "आब हेरो, मै जन्थुँ कि तुहुरिनमेसे सक्कु जाने, जिही-जिहिहे मै राज्यक प्रचार करती नेंग्नु, तुहुरे मोरिक मुह दोबारा कबु नै देख्बो |
\v 26 तबेकमारे आझिक दिन मै तुहुरिन्हे गवाही देहतुँ, कि मै केक्रो खुनके दोषी नै हुईतुँ |
\v 27 काकरेकी परमेश्वरके पूरा इच्छा तुहुरिन्हे बताई मै पाछे नै हट्नु |
\v 28 तुहुरे अपन लग और अपन पूरा बगालके लग सावधान रहोहो | पवित्र आत्मा तुहुरिन्हे बगालके जिम्मावाल बनैलक वरसे ऊ अपने खुनेलेके किनल परमेश्वरके मण्डलीक हेरचाहा तुहुरे करो |
\v 29 काकरेकी महिन्हे पता बा, कि मै जैम ते डर लग्ना मेरके ब्वाँसाहुँकरे तुहुरिनके बिच्चेम पैठ्हिँ जे बगालहे नै बचैहिँ |
\v 30 तुहुरिनेके बिच्चेमसे असिन-असिन मनै उठ्हिँ, जे चेलनहे अपन पाछे तन्ना तेँर-बेँर बात बत्वैहीँ |
\v 31 तबेकमारे यी सोँचके होशियार रहोहो, कि तीन सालसम दिनरात आँश बहैती हरेक मनैनहे मै चेतावनी देती रनु |
\v 32 "आब मै तुहुरिन्हे परमेश्वरमे और हुँकार अनुग्रहक वचनमे सौँप देहम, जे तुहुरिन्हे टगरा बनाई सेकत, और पवित्र बनाइल सक्कुहुनके बिच्चेम उत्तराधिकार देहे सेकत |
\v 33 मै कोनो मनैयक सोन, चाँदी या लुग्गक लोभ नै करनु |
\v 34 तुहुरे अप्निहीँ जन्थो कि मोरिक यहे हाँथेलेके मोरिक अपने और मोरिक सँग रहुइयनके आवश्यकताहे पूरा करल बताँ |
\v 35 मै सक्कु बातमे तुहुरिन्हे उदाहरण देहल बतुँ, कि तुहुरे फेन अस्तेहेँके कड़ा मेहनत करके कमजोर मनैनहे सहयोग करे परत | प्रभु येशूक वचन याद रहे, कि ऊ अप्निहीँ कहल बताँ, कि लेनासे देना धन्य हो |"
\v 36 अतरा कहिके उ ठेहुनी टेकल और वहाँ रहल सक्कुहुनके सँग प्रार्थना करल |
\v 37 ओइने सक्कु जाने रुइलाँ, और पावलहे अंगालो मारके चुम्मा खैलाँ |
\v 38 ओइने दोबारा कबु ओकर मुह नै देख्हीँ कहिके पावलके कहल बातमे ओइने गजब शोक करलाँ | तब् ओइने उहिन्हे जहाजमे पुगैलाँ |
\c 21
\s यरुशलेमके यात्रा
\p
\v 1 ओइनसे बिदा होके हम्रे जहाजमे चहुँरके सोझे कोसमे अइली, और दोसर दिन रोडसमे और वहाँसे पटारामे पुग्ली |
\v 2 तब् फोनिकेमे जैना एकथो जहाज भेटाके हम्रे ओम्नेहेँ चहुँरके गैली |
\v 3 जब साइप्रस देखा परल, तब् हम्रे उहिन्हे बाउँ ओहोँर पारके सिरिया ओहोँर लागके टुरोसमे उतरली | काकरेकी जहाजके मालसामान वहाँ उतारे पर्ना रहे |
\v 4 चेलनहे खोजके फेला पारके ओइनके सँग हम्रे सात दिन वहाँ बैठ्ली | पावलहे यरुशलेममे नै जैहो कहिके ओइने पवित्र आत्मासे कलाँ |
\v 5 वहाँसे हमार नेंग्ना बेला हुइल ते हम्रे बिदा होके अपन यात्रामे निकरगैली | अपन परिवार बालबच्चाहुँकरे समेत ओइने जम्मै हम्रिहिनहे बजारके बाहेरसम पुगाई अइलाँ, और हम्रे समुन्दरके आँरितिर ठेहुनी टेक्के प्रार्थना कर्ली, और एकदोसर जहनके सँग बिदा होगैली |
\v 6 आब हम्रे जहाजमे चहुँरली, और ओइने भर अपन घर घुमगैलाँ |
\v 7 टुरोसमेसे समुन्दरके यात्रा करके हम्रे टोलेमाइसमे पुग्गैली | वहाँ भैयनहे अभिवादन करके ओइनके सँग एक दिन बैठ्ली |
\v 8 दोसर दिन हम्रे बिदा होके कैसरियामे अइली, और प्रचारक फिलिपके घरेम पैँठ्ली | जे उ सात जहनमेसे एकथो रहे, और हम्रे ओक्रेहे सँग बैठ्ली |
\v 9 अगमवाणी बोल्ना ओकर चारथो भोज नै करल छाई रहिँत |
\v 10 हम्रे वहाँ थोरिक दिन बैठ्ली ते यहूदियामेसे अगाबस नाउँक एकथो अगमवक्ता आइल |
\v 11 उ हमारिक थेन आके पावलके पटुका लेके अपन हाँथ-गोरा बाँधल, और कहल, "पवित्र आत्मा असिक कहत बताँ, 'यी पटुका जोन मनैयक हो, उहिन्हे यरुशलेममे यहूदीहुँक्रे अस्तेहेँके बहन्हिँ और अन्यजातिनके हाँथेम सौँप दिहिँ |"
\v 12 यी बात सुनके, हम्रे और उ ठाउँक मनै मिलके उहिन्हे यरुशलेममे नै जाई कहिके हम्रे बिन्ती कर्ली |
\v 13 पर पावल जवाफ देहल, "तुहुरे असिके रोके काकरे मोरिक मनहे छियाछिया पारतो? काकरेकी प्रभु येशूक नाउँक लग कैदमे परना किल नै होके, पर यरुशलेममे मुएक लग फेन मै तयार बतुँ |"
\v 14 उहिन्हे मनाई नै सेक्के "प्रभुक इच्छा पूरा होए" कहिके हम्रे चिमचाम होगैली |
\v 15 उ दिनसे हम्रे तयार होगैली, और यरुशलेम ओहोँर गैली |
\v 16 हमारसंगे कैसरियक कोनो-कोनो चेलन फेन गैलाँ, और ओइने हम्रिहिनहे साइप्रसके मनासोन नाउँक एकथो पुरान चेलक घरेम नन्लाँ | ओकर थेन हम्रिहिनहे रहे परल रहे |
\s पावल यरुशलेममे पुग्लक
\p
\v 17 और जब हम्रे यरुशलेम पुग्ली, तब् भैयाहुँक्रे हम्रिहिनहे खुशीसे स्वागत करलाँ |
\v 18 दोसर दिन पावल हमारिकसँग याकूबके थेन गैल | वहाँ सक्कु एल्डरहुँक्रे जमा हुइल रहिँत |
\v 19 ओइन्हे अभिवादन करके सेक्के, पावल ओइनके सेवकाईसे अन्यजातिनके बिच्चेम परमेश्वरके करल काम ओइन्हे एक-एक करके बयान करल |
\v 20 यी सुनके ओइने परमेश्वरके महिमा करलाँ | तब् उ कहल, "हेरो भैयो, यहूदिनके बिच्चेम विश्वास करुइयन हजारौँ बताँ, और व्यवस्थक बातेमे ओइने सक्कु जाने जोशीला बताँ |
\v 21 ओइने अप्निक बारेमे फेन कुछु सुनल बताँ, उ का हो कलेसे, अन्यजातिनके बिच्चेम रहुइया यहूदिनहे अप्नी 'मोशाहे छोरदेहो और अपन लरकनके खटना नै करहो और रीतिथिति पालन नै करहो' कहिके सिखाइल बती, हुँ |
\v 22 आब का करना हो? अप्नी आइल बती कहिके पक्कै सुन्हीँ |
\v 23 तबेकमारे ज्या हम्रे कबी, वहे करी- भाकल करुइयन चार जाने हमारसँग बताँ |
\v 24 यनहे लेके अप्नी फेन यनके संगसंगे शुद्ध होजाई, और यनहे चहना खर्च अप्नी भरदी, और यने कपारिमनिक भुत्ला खौरिँत | असिके अप्नीहे व्यवस्था पालन करल देख्के अप्निक विषयमे सुनल कोनो बात सत्य नै हो कहिके सक्कु जाने पता पैहीँ |
\v 25 पर अन्यजातिहुँक्रे जे विश्वास करल बताँ, ओइने मूर्तिहे बलि चह्राइल चीज, खुन, घेँचा ऐँठके मुँवाइल पशुक सिकार और व्यभिचारसे अल्गे रहे परत कना हमारिक निर्णय जनाके हम्रे चिट्ठी लिखल बती |"
\v 26 तब् पावल उ मनैनहे लैगिल, और दोसर दिन ओइनके संगसंगे अपनहे फेन शुद्ध कराइल, और शुद्धिकरणके दिन कब पूरा हुई, अथवा हरेकके लग देना भेटीक सूचना देहे उ मन्दिरके भित्तर पैँठल |
\s पावलके पक्राऊ
\p
\v 27 जब सातौँ दिन पूरा हुई लागल रहे, तब् एशियक यहूदीहुँक्रे पावलहे मन्दिरमे देख्के सारा भीड़हे उत्तेजित परलाँ, और उहिन्हे पकरलाँ |
\v 28 ओइने असिक कती चिल्लाई लग्लाँ "इस्राएलके मनै सहायता करो! मनैनहे जेहोँर-तेहोँर हमार जाति, हमार व्यवस्था और यी ठाउँक विरुद्धमे शिक्षा देती नेगुइयाँ मनैया यहे हो | अतरा किल नै हो, यी ग्रीकहुँक्रीहिनहे फेन मन्दिरके भित्तर नानके यी पवित्र ठाउँहे अशुद्ध बनादेहल बा |"
\v 29 काकरेकी यकर आघे ओइने एफिससके त्रोफिमस कना एक जहनहे ओकर सँग बजारमे देख्लक वरसे वहे पावलहे मन्दिरके भित्तर नानल हुई कहिके सोँचल |
\v 30 तब् पूरा बजारमे हलचल मचगिल, और एक्केसँग दौरती अइलाँ | ओइने पावलहे पकरके मन्दिरमेसे बाहेर घिँस्यैती नन्लाँ, और तुरुन्ते दवार बन्द करागिलाँ |
\v 31 जब ओइने उहिन्हे पीटना कोशिस करत रहिँत, तब् सारा यरुशलेम खलबलागिल बा कना बातके खबर पल्टनके सेनापतिक थेन पुगल |
\v 32 उ तुरुन्ते सिपाही और कप्तान हुँक्रीहिनहे संगे लेके दौरती आइल | ओइने सेनापति और सिपाहिनहे देख्लाँ, और पावलहे ठठाई छोरदेलाँ |
\v 33 तब् उ सेनापति लग्गे आके पावलहे पक्रल और दुइथो सिँक्रीलेके उहिन्हे बहन्ना आदेश देहल | यी के हो और यी का करल कहिके उ पुँछल |
\v 34 पर उ भीड़मेसे केऊ एक बात केऊ दोसर बात कहिके चिल्लैलाँ, और उ होहल्लक कारण घटना का हो कना पता पाई नै सेक्लक ओहोँरसे पावलहे ब्यारेकमे लैजाऊ कहिके अह्राइल |
\v 35 जब पावल सीढ़ीमे पुगल, तब् भीड़के दवाबके कारण सिपाहीहुँक्रे उहिन्हे उठाके लैगिलाँ |
\v 36 काकरेकी मनैनके भीड़ 'उहिन्हे मुवाँदेऊ' कहिके चिल्लैती पाछे-पाछे लागल रहे |
\s भीड़हे पावलके सम्बोधन
\p
\v 37 ब्यारेकके भित्तर पुगाईबेर पावल सेनापतिहे कहल, "अप्नी, अनुमति देबी कलेसे, मै अप्निहे कुछु कना चहथुँ |" उ कहल, "का तैँ ग्रीक भाषा बोले जन्थे?
\v 38 का तैँ वहे मिश्री नै हुईस, जे भर्खर विद्रोह मचाके चार हजार विद्रोहीनहे वनवामे लैगिल रहे?"
\v 39 पर पावल जवाफ देहल, "मै ते किलिकिया बजार टार्ससके एकथो यहूदी मनैया हुईतुँ, छुटीमुटि बजारके नागरिक नै हुईतुँ | बिन्ती बा, महिन्हे यी मनैनसे कुछु कना मन्जुरी दैदि |"
\v 40 जब उ मन्जुरी देहल, तब् सीढ़ीमे ठरह्याके पावल मनैनहे हाँथेलेके इशारा करल | मनै एकदम शान्त हुईलाँ, उ हिब्रू भाषामे असिक कहल-
\c 22
\p
\v 1 "भैयो और बाबुनके, तुहुरिनके आघे मै अपन पक्षमे कहे परना बात आब सुनो |"
\v 2 उहिन्हे हिब्रू भाषामे बोलत सुनके ओइने आउर शान्त होगिलैँ |
\v 3 उ कहल, "मै किलिकियक बजार टार्ससमे जन्मल एकथो यहूदी हुईतुँ, पर यी बजारमे गमलिएलके चरणमे बह्रल मनैया हुईतुँ | हमारिक पुर्खनके विधिअनुसार मै ठीक-ठीक शिक्षा भेटैनु | आज तुहुरे परमेश्वरके ओहोँर जतरा बतो, मै फेन ओत्रै उत्साहीत रहूँ |
\v 4 मै यी डगरमे नेगुइयाँ मनैनहे मुनासम सतैनु, और थारु और जन्नी दुन्हूनहे बहानके झेलमे दारदेनु |
\v 5 प्रधान पूजाहारी और सक्कु महासभा फेन मोरिके पक्षमे गवाही देथाँ | ओईनेहेके तरफसे भैयनके नाउँमे पुर्जी पाके मै वहाँ रहल विश्वासिनहे बहानके यरुशलेममे नानके सजाय देह्वाई दमस्कस गैल रहूँ |
\v 6 "मोरिक यात्रामे दमस्कस थेन पुगलमे लगभग दुपहर हुइल रहे, एकचुत्ते स्वर्गमेसे एकथो बरवार ज्योति मोरिक आँजर-पाँजर चम्कल,
\v 7 और मै भुइयाँमे गिरगैनु, तब् महिन्हे असिक कहत एकथो आवाज सुन्नु, 'ए शाऊल, ए शाऊल, तुँ काकरे महिन्हे सतैथो?'
\v 8 तब् मै पुँछ्नु, 'हे प्रभु, अप्नी के हुइती?' तब् ऊ महिन्हे कलाँ, 'नासरतके येशू महिन्हे हुईतुँ, जिहिहे तुँ सताइतो |"
\v 9 तब् मोरिक सँग जतरा जाने रहिँत, ओइने ज्योति ते देख्लाँ, पर महिन्से बोलुइयक बोली भर नै सुन्लाँ |
\v 10 "मै कनु, 'हे प्रभु, आब का करूँ?' तब् प्रभु महिन्हे कलाँ, 'उठो, दमस्कसमे जाऊ, और तुहिन्हे करे परना तोकल काम तुहिन्हे बताजैहीँ |'
\v 11 उ ज्योतिक तेजके कारण जब मै कुछु नै देखे सेक्नु, तब् मोरिक सँग रहुइयन हाँथलेके पकरके नेगाके महिन्हे दमस्कसमे नन्लाँ |
\v 12 "हननिया कना एकथो व्यवस्था अनुसार चल्ना भक्त मनैया जे वहाँ बैथुइया सक्कु यहूदिनसे आदर भेटाइल रहे,
\v 13 उ मोरिक थेन आइल, और मोरिक थेन ठरह्याके महिन्हे कहल, "शाऊल भैया, देख्नाहाँ होजाऊ |' और मै वहे समयमे देख्नाहाँ होगैनु, और उहिन्हे देखनु |
\v 14 तब् उ कहल, 'हमार बाबा-पुर्खनके परमेश्वर हुँकार इच्छा तुहिन्हे जानक लग, और हुँकार मुहमेसे बोली सुनक लग तुहिन्हे नियुक्त करल बताँ |
\v 15 काकरेकी सक्कु मनैनके आघे हुँकार लग तुँ ज्या देखल और सुनल बतो, तुँ ओकर साक्षी हुईबो |
\v 16 आब का करेबेर करतो? उठो और बप्तिस्मा लेऊ, और हुँकार नाउँक पुकार करके अपन पाप धोऊ |'
\v 17 "यरुशलेममे आके मन्दिरमे प्रार्थना करेबेर मै ध्यान-मग्न होगैनु |
\v 18 हुँकिनहे महिन्हे असिक कहत मै देखनु, झत्तिसे यरूशलेममेसे निकरजा, काकरेकी मोरिक विषयमे तोहाँरिक देहल गवाही ओइने ग्रहण नै करहिँ |'
\v 19 "मै कनु, 'हे प्रभु, मै हरेक सभाघरेम जाके अप्निक उप्पर विश्वास करुइयनहे झेलमे दारल और मारपिट करलक यनहे सक्कुहुनहे पता बतिन |
\v 20 अप्निक साक्षी स्तिफनसके रक्तपात हुईबेर मै अप्निहीँ फेन लग्गेहेँ ठरह्याके उ हत्यामे सहमत होके, उहिन्हे मरुइयनके लुग्गा हेरके बैठल रहूँ |
\v 21 "तब् प्रभु महिन्हे कलाँ, 'जाऊ, काकरेकी मै तुहिन्हे अन्यजातिनके थेन दूर-दूरसम पथैँम' |"
\v 22 ओइने पावलके बात यहाँसम किल सुन्लाँ, और असिक कती ओइने चिल्लाई लग्लाँ, "असिन मनैया पृथ्वीमेसे हटे परल | काकरेकी उ जीना लायकके नै हो |"
\v 23 ओइने अपन लुग्गा फर्ती और धुर उरैती चिल्लाई लग्लाँ |
\v 24 सेनापति हुकुम देहल, "यिहिहे ब्यारेकके भित्तर लयानो, और कोर्रा लगाके जाँचो, कि काकरे ओकर विरुद्धमे ओइने असिके चिल्लाइतैँ |"
\v 25 और जब ओइने पावलहे छालक लस्रीलेके बहन्लाँ, तब् पावल लग्गे ठरह्याइल कप्तानहे पुँछल, "का रोमी नागरिक और दोषी नै ठहरल मनैयाहे कोर्रा लगैना सहि हो?"
\v 26 कप्तान यी सुनके सेनापतिक थेन आके असिक कहल, "अप्नी काकरे लागल बती? काकरेकी यी मनैया ते रोमी नागरिक हो |"
\v 27 तब् सेनापति आके पावलहे पुँछल, "महिन्हे को, का तैँ रोमी नागरिक हुईते?" उ कहल, "हुईतुँ |"
\v 28 सेनापति जवाफ देहल, "मै ते यी नागरिक हक बहुत्ते रुपया तिरके किन्नु |" पावल कहल, "पर मै ते जन्मेसे रोमी हुईतुँ |"
\v 29 पर उहिन्हे जाँच करक लग तयार रहुइयन सक्कु जुरतेहेँ हट्गैलाँ, और पावल एकथो रोमी नागरिक हो कहिके पता पाके सेनापति फेन डरागैलस, काकरेकी उ उहिन्हे बाँधल रहे |
\s पावल महासभक सामने
\p
\v 30 पर दोसर दिन यहूदीहुँक्रे पावलहे कोन खास कारणसे दोष लगाइल रहिँत उ बुझक लग उहिन्हे खोलदेलाँ, और सक्कु मुख्य पूजाहारीनहे और महासभाहे जुटना आज्ञा देलाँ, और पावलहे तरे नानके ओइनके आघे थरह्वैलाँ |
\c 23
\p
\v 1 पावल महासभा ओहोँर एकटक लगाके हेरल, और कहल, "भैयो, आझिक दिनसम परमेश्वरके दृष्टिमे मै शुद्ध विवेकसे जीवन बिताइल बतुँ |"
\v 2 यी बातमे प्रधान पूजाहारी हननिया ओकर आँरितिर ठरह्याइल मनैनहे ओकर मुहमे मरना हुकुम देहल |
\v 3 तब् पावल उहिन्हे कहल, "हे चुना पोतल भिता! तुहिन्हे फेन परमेश्वर प्रहार करहिँ | तैँ व्यवस्थाबमोजिम मोरिक इन्साफ करे बैठके का व्यवस्थक उल्टा महिन्हे मरना हुकुम देथे?"
\v 4 तब् आँरितिर थर्हुइयन कलाँ, "तैँ परमेश्वरके प्रधान पूजाहारिक अपमान करथे?"
\v 5 तब् पावल कहल, "भैयो, उहाँ प्रधान पूजाहारी हुँइत कहिके महिन्हे पता नै रहे | काकरेकी लिखल बा, 'तैँ अपन जनतनके शासकके खराबी नै बोलिस' |"
\v 6 पर उ महासभामे एक दल सदुकी और दोसर दल फरिसीहुँकरे बताँ कना पता पाके पावल जोरसे कहल, "भैयो, मै ते फरिसीनके छावा फरिसीए हुईतुँ | मुअल मनैनके आशा और पुनरुत्थानके कारण मोरिक मुद्दा चलता |"
\v 7 उ असिक कहिके सेकल ते फरिसीनके और सदुकीनकेमे मतभेद होगैल | और भीड़मे दरार परगिल |
\v 8 काकरेकी सदुकीहुँक्रे कथाँ कि पुनरुत्थान, स्वर्गदूत, आत्मा कना चीज कुछु फे नै हो पर फरिसीहुँकरे उ सक्कु मन्थाँ |
\v 9 वहाँ बरवार होहल्ला मचगिल, और फरिसी दलके गोदगाट शास्त्रीहुँक्रे ठरह्याके असिक कती प्रतिवाद करे लग्लाँ, "यी मनैयकमे हम्रे कुछु खराबी नै भेटाईथुइति | यदि आत्मा वा स्वर्गदूतहुँक्रे यिहिहे असिक कलाँ कलेसे का ते |
\v 10 वहाँ बरवार मतभेद हुइल ते ओइनके हाँथेमेसे पावलहे चिमोथिकचिमोथा परना डरसे सेनापति सिपाहिनहे तरे जाके उहिन्हे ओइनके बिच्चेमसे बरबत्ती नानके ब्यारेक भित्तर लैजैना आज्ञा देहल |
\v 11 दोसर दिन रातके प्रभु ओकर लग्गे  ठरह्याके कलाँ, "सँस्सा करो, पावल, काकरेकी जसिके तुँ यरुशलेममे मोरिक विषयमे गवाही देलो, ओस्तेहेँके तुहिन्हे रोममे फेन गवाही देहे परी |"
\s पावलहे मुवैना षड़यन्त्र
\p
\v 12 सक्कारे ओजरार होके सेकल तौ यहूदीहुँक्रे आपसमे गट्ठा बहानके पावलहे नै मुवाईटसम कुछु नै खैना और नै पीना कसम खैलाँ |
\v 13 यी षड्यण्त्र करुइया मनै चालीससे फेन धेउर रहिँत |
\v 14 यने मुख्य पूजाहारीन और धर्म-गुरूनके थेन जाके कलाँ, "पावलहे नै मुवाईटसम हम्रे कुछु नै खैबी कहिके हम्रे बल्गर कसम खाइल बती |
\v 15 तबेकमारे अप्निहुँक्रे और महासभा मिलके सेनापतिहे अपील करी, और ओकर मुद्दक निर्णय आउर ठीक रूपसे करे परी कना बहाना बनाके उहिन्हे निकरवाऊ | और उ यहाँ अइति किल हम्रे उहिन्हे मुवाइक लग तयार रबी |"
\v 16 आब पावलके भैने (भान्जा) यी षड्यण्त्र पता पाके ब्यारेक भित्तर जाके पावलहे सुनादेहल |
\v 17 तब् पावल कप्तानहुँक्रीहिनमेसे एकथोहे बलाके कहल, "यी युवकहे सेनापतिक थेन पुगादी, काकरेकी यकर हुँकिनसे कुछु कना बात बतीस |"
\v 18 तबेकमारे उ उहिन्हे लेके सेनापतिक थेन पुगाके कहल, "बन्दी पावल महिन्हे बलाके यी लौँदाहे अप्निक थेन लैजाई कहल बा, अप्निहे कुछु कना बा हुँ |"
\v 19 सेनापति ओकर हाँथ पकरके एक ओहोँर लैजाके एकान्तमे पुँछल, "तोरिक महिन्हे कना बात का हो?"
\v 20 उ कहल, "यहूदीहुँक्रे पावलके विषयमे आउर मजासे पुछपाँछ करना निहुँ बनाके काल उहिन्हे महासभामे नानदेबी कहिके अप्निक सँग अनुरोध करना विचार करल बताँ |
\v 21 पर अप्नी ओइनके बात जिन मन्बी, काकरेकी ओइनमेसे चालीससे फेन धेउर मनै हुँकिनहे नै मुवाईटसम कुछु खानपान नै करना कसम खाके हुँकिनहे मुवाइक लग तयार होके बैठल बताँ, और आब ओइने अप्निक वचनहे अँस्याइतैँ |"
\v 22 तबेकमारे सेनापति उ लौँदाहे असिक कहिके आज्ञा देके पठाइल, "तैँ महिन्हे यी खबर देहल बात किहुहे नै बताइस |"
\s पावल कैसरियामे पठागैल
\p
\v 23 ओकर पाछे उ कप्तानहुँक्रीहिनमेसे दुई जहनहे बलाके कहल, "आज रातके नौ बजे ओहोँर दुई सौ सिपाहिनहे, सत्तर जहन घोड़चढ़ी और दुई सौ भालावाल हुँक्रीहिनहे कैसरियासम जाइक लग तयार पारके धार |
\v 24 तब् पावलके लग फेन घोरवक व्यवस्था कर, और उहिन्हे सुरक्षासे हाकिम फेलिक्सके थेन पुगाऊ |"
\v 25 उ यी मेरके चिट्ठी फेन लिखल:
\v 26 "माननीय हाकिम फेलिक्सहे, क्लौडियस लुसियसके अभिवादन !
\v 27 यी मनैयाहे यहूदीहुँक्रे पकरके मुवाइक खोजल रहिँत, पर यी रोमी नागरिक हो कना मै पता पाके फौजीनके सँग वहाँ पुग्के यिहिहे छुटैनु |
\v 28 कोन अभियोगमे ओइने यिहिहे दोष लगैलाँ कना जन्ना इच्छासे मै यिहिहे ओइनके महासभामे नन्नु |
\v 29 ओइने व्यवस्थक प्रश्नक बारेमे दोष लगाइल रहिँत | पर ज्यान सजाय अथवा कैद करना मेरके कुछु दोष मै नै भेटैनु |
\v 30 यी मनियक विरुद्धमे षड्यण्त्र हुईता कना बातके सूचना महिन्हे देगिलस, और यिहिहे तुरुन्ते अप्निक सामने पठाइल बतुँ, और यकर विरुद्ध दोष लगुइयनहे फेन अप्निक आघे बयान देहो कहिके आदेश देहल बतुँ |"
\v 31 तबेकमारे आज्ञा पाइल बमोजिम सिपाहीहुँक्रे पावलहे रात्तीहीँ एन्टिपात्रिस पुगैलाँ |
\v 32 घोड़चढ़ी हुँक्रीहिनहे ओकर सँग जाइक लग वहैँ छोरके दोसर दिन ओइने ब्यारेक घुमगैलाँ |
\v 33 कैसरियामे पुग्के ओइने हाकिमहे चिट्ठी बुझैलाँ पावलहे फेन ओकर आघे हाजिर करैलाँ |
\v 34 उ चिट्ठी पहरके उ कोन जिल्लक हो कहिके पुँछल | उ किलिकियकहो कहिके पता पाके उ कहल,
\v 35 "तुहिन्हे अभियोग लगुइयन अइहिँ तौ तोहाँर मुद्दा सुन्बुँ |" तब् उ उहिन्हे हेरोदके बनाइल दरबारमे धरहो कहिके हुकुम करल |
\c 24
\s पावल फेलिक्सके आघे
\p
\v 1 पाँच दिन पाछे प्रधान पूजाहारी हननिया और गोदगाट धर्म-गुरुहुँक्रे, तर्तुल्लस नाउँक एकथो वकीलसे वहाँ अइलाँ, और ओइने पावलके विरुद्ध हाकिमके आघे मुद्दा पेश करलाँ |
\v 2 पावल जब निकारगिल तौ तर्तुल्लस उहिन्हे असिक कती अभियोग लगाई लागल, "अति माननीय फेलिक्स, अप्निसे हम्रे बरवार शान्ति भोग करती, और अप्नी यी जातिक लग सुधार शुरु करल बती |
\v 3 यी बात हरप्रकारसे सक्कु ठाउँमे हम्रे धन्यवादके साथ स्वीकार करथी |
\v 4 पर अप्निक धेउर समय नै लेके हमार बिन्ती छोटकरीमे दया करके सुनदेबी |
\v 5 "काकरेकी हम्रे यी मनैयाहे जेहोँर-तेहोँर दुःख देती नेंग्ना, संसार भरके सारा यहूदिनके बिच्चेम आन्दोलन मचैना, और नासरी पन्थके मुख्य अगुवक रुपमे भेटाइल बती |
\v 6 यी मन्दिर अपवित्र परना फेन कोशिस करल रहे, पर यिहिहे पकरलेली | हमार व्यवस्था अनुसार कारबाही फेन कर्ती,
\v 7 पर सेनापति लुसियस हमार थेन आके जबरजस्ती उहिन्हे हमार हाँथेमेसे छिनके लैगिलाँ, और यकर विरुद्धमे अभियोग लगुइयनहे अप्निक थेन अइना आज्ञा देली |
\v 8 आब अप्नी अप्निहीँ यकर जाँच कर्बी कलेसे हम्रे यिहिहे लगाइल अभियोगके यी सक्कु बात उहिएसे पता पाई सेक्बी |"
\v 9 उ यहूदीहुँक्रे फेन उ बात सक्कु सहि हुँइत कहिके समर्थन करलाँ |
\v 10 हाकिम उहिन्हे बोल्ना इशारा करल तौ पावल जवाफ देहल, "बहुत सालसे अप्नी यहूदी जातिक न्यायधीश रहल बात पता हुईलक ओहोँरसे मै अपन पक्षमे प्रत्युत्तर देहतुँ |
\v 11 अप्नी पत्ता लगाई सेक्बी कि मै यरुशलेममे आराधना करे गैलक बाह्र दिनसे धेउर नै हुइल हो |
\v 12 यने ना ते महिन्हे कोनो मनैयासे बहस करत भेटैलाँ, ना मन्दिरमे वा सभाघरेम अथवा बजारमे जनताहे उत्तेजित पारल भेटैलाँ,
\v 13 ना ते महिन्हे अब्बा दोष लगैती रहल बातके यने प्रमाण देहे सेक्हीँ |
\v 14 पर मै यी अप्निके थेन स्वीकार करतुँ, कि जोन डगरहे ओइने एकथो पन्थ कथाँ, वहेबमोजिम व्यवस्थामे रहल बात और अगमवक्तक किताबमे लिखल सक्कु बात विश्वास करके मोरिक पुर्खनके परमेश्वरके आराधना मै करथुँ |
\v 15 धर्मी और अधर्मीन दुन्हूनके मुअलमेसे पुनरुत्थान हुईट कना यने अप्निहीँ स्वीकार करल हस मै परमेश्वरकेमे आशा धर्थुँ |
\v 16 तबेकमारे परमेश्वरकेमे और मनैनमे मै सदा शुद्ध विवेक धरना कोशिस करथुँ |
\v 17 बहुत साल पाछे अपन जातिक लग दान और भेटी देहे मै आइल रहूँ |
\v 18 यने महिन्हे मन्दिरमे भेटैनासे आघे शुद्ध हुइना विधि मै पूरा करसेकल रहूँ | वहाँ कोनो भीड़ नै रहे, होहल्ला फेन नै रहे | पर वहाँ एशियक कोनो यहूदीहुँक्रे रहिँत,
\v 19 ओइन्हे यहाँ अप्निक आघे हाजिर हुई परना रहे | मोरिक विरुद्धमे यदि कुछु कना बात रलेसे ओइने अभियोग लगाई सेक्ताँ |
\v 20 अथवा यी मनै अप्निहीँ यहाँ कहिँत- मै महासभक सामने ठरह्याइलमे मोरिकमे का कसुर भेटाइल रहिँत?
\v 21 सिरिफ यहे एकथो बात किल हो, जोन मै ओइनके बिच्चेम ठरह्याके चिल्लाके कले रहूँ, 'मुअलहुँक्रीहिनके पुनरुत्थानके विषयमे आज अप्निनके आघे मोरिक मुद्दा चलता' |"
\v 22 यी डगरके विषयमे फेलिक्सहे ठीक-ठीक ज्ञान हुइलक ओहोँरसे उ यी बात सुनके सेक्के ओइन्हे असिक कहिके टारके पठादेहल, "सेनापति लुसियस यहाँ अइहिँ तब् मै तुहुरिनके मुद्दा फैसला करदेहम |"
\v 23 तब् उ पावलहे अख्वारी करे और थोरिक छुट देहो, और ओकर कोनो फेन संघरियाहे ओकर सेवा करक लग रोक नै लगैहो कहिके कप्तानहे आज्ञा देहल |
\v 24 थोरिक दिन पाछे फेलिक्स ओकर यहूदी जन्नी द्रुसिल्लाहे अपनसँग लेके आइल, और उ पावलहे बलाके ख्रीष्ट येशूक उप्परके विश्वासके बारेमे उहिसे सुनल |
\v 25 पावल धार्मिकता, संयम और अइना न्यायक विषयमे बहस करेबेर फेलिक्स डरागैल, और असिक कहल, "अब्बक लग जाऊ, मौका परल बेला मै तुहिन्हे बलैम |"
\v 26 पावलसे कहूँ रुपया मिली कि कना आशा फेन उ करल रहे | तबेकमारे फेन उ उहिन्हे घनीघनी बलाके बात चित करे |
\v 27 पर दुई साल पाछे जब फेलिक्सके बदलामे पर्किअस फेस्तस आइल, तब् फेलिक्स यहूदिनहे खुशी करक लग पावलहे झेलेमे दारके गैल |
\c 25
\s फेस्तसके सामने पावलके मुद्दा
\p
\v 1 फेस्तस अपन प्रान्तमे अइलक तीन दिन पाछे कैसरियामेसे यरुशलेममे गैल |
\v 2 मुख्य पूजाहारी और यहूदिनके प्रमुख मनै पावलके विरुद्धमे अभियोग लगैलाँ,
\v 3 और उहिन्हे डगरीहिमे मुवैना षड्यण्त्र बनाके पावलहे यरुशलेममे निकरवा दिँत कना बिन्ती करलाँ |
\v 4 पर फेस्तस पावल कैसरियामे थानामे धारल, और अप्ने फेन झत्ति जैना मन हुइलक बात बत्वाइल |
\v 5 उ कहल, "तबेकमारे तुहुरिन मनिक नेताहुँकरे वहाँ मोरिक सँग जाँइत, और उ मनैयकमे कुछु खराबी बा कलेसे उहिन्हे अभियोग लगाँईट |"
\v 6 ओइनके बिच्चेम उ आठ-दश दिनसे धेउर बिना बैठ्ले कैसरिया घुमगैलाँ, और ओक्रेहे दोसुर दिन न्याय-आसनमे बैठ्के उ पावलहे नन्ना हुकुम देहल |
\v 7 उ आइल ते यरूशलेममेसे आइल यहूदीहुँक्रे ओकर आँजर-पाँजर ठरह्यागैलैँ, और पावलके विरुद्धमे अनेक गम्भीर अभियोग लगैलाँ, जेकर ओइने प्रमाण देहे नै सेक्लाँ |
\v 8 पावल अपन पक्षमे बोल्ती कहल, "मै यहूदिनके व्यवस्थक विरुद्धमे, मन्दिरके विरुद्धमे और कैसरके विरुद्धमे कुछु अपराध नै करल हुईतुँ |"
\v 9 पर फेस्तस यहूदिनहे खुशी पारक लग पावलहे कहल, "का तुँ यरुशलेममे जाके वहाँ मोरिक आघे यी बातके विषयमे इन्साफ करजाए कना इच्छा करथो?"
\v 10 पर पावल कहल, "मै कैसरके न्याय-आसनके आघे ठरह्याइतुँ, जहाँ मोरिक इन्साफ हुई परत | यहूदिनहे मै कुछु खराबी नै करल हुईतुँ, उ ते अप्नी मजासे जन्थी |
\v 11 यदि मै अपराधी हुईतुँ, और मै ज्यान सजाय पैना योग्यक काम करल बतुँ कलेसे मुएक लग मै इन्कार नै करम | पर यदि यने महिन्हे लगाइल आरोपमे कुछु प्रमाण नै हो कलेसे महिन्हे यनके हाँथेम केऊ फेन सौँपे नै सेकी | मै कैसरके थेन अपील करतुँ |"
\v 12 तब् फेस्तस सल्लाहकार हुँक्रीहिनके सँग परामर्श करके कहल, "तुँ कैसरहे अपील करलो, तुँ कैसरेके थेन जैबो |"
\s राजा अग्रिपासहे फेस्तसके परामर्श
\p
\v 13 थोरिक दिन पाछे फेस्तसहे अभिवादन करे राजा अग्रिपास और बरनिकी कैसरियामे आपुग्लाँ |
\v 14 ओइने वहाँ बहुत्ते दिन बैठ्के सेक्लाँ तौ फेस्तस पावलके मुद्दा राजक आघे असिक कती पेश करल, "फेलिक्सके धारके गैल एकथो बन्दी यहाँ बा,
\v 15 जेकर बारेमे, मै यरुशलेममे रहेबेर, मुख्य पूजाहारीहुँकरे और यहूदिनके धर्म-गुरुहुँक्रे ओकर विरुद्धमे आरोप लगाके उहिन्हे दण्ड देहे परी कहिके अनुरोध करल रहिँत |
\v 16 "अभियुक्त अभियोक्तनके सँग आमने-सामने नै होके, और अपन विरुद्धमे लगाइल अभियोगके विषयमे बोल्ना मौका बिना भेटैले कोनो मनैयाहे बिना पत्तक दण्डाज्ञा देना रोमीनके नियम नै हो कहिके मै ओइन्हे जवाफ देनु |
\v 17 जब ओइने जम्मा होके यहाँ अइलाँ, मै बिना बेर करले काल्ही न्याय-आसनमे बैठ्के उहिन्हे हाजिर करैना हुकुम देनु |
\v 18 जब अभियोग लगुइयन ठरह्येलैँ मोरिक सोँचल हस ओकर मुद्दामे कोनो खराबी बातके अभियोग ओइने नाने नै सेक्लाँ |
\v 19 पर ओइनके मतभेद भर ओइनेहेँके धर्मक विषयमे और मुसेकल येशूक विषयमे रहिन, जिहिहे पावल भर अभिन जित्ती बा कहिके दाबी करत रहे |
\v 20 तबेकमारे यी बातके जाँच पत्ता लगैना विषयमे मै अलमल परल ओहोँरसे यकर बारेमे छलफल करे यरुशलेममे जैना ओकर मन बा कि कहिके मै उहिन्हे पुँछ्नु |
\v 21 पर पावल सम्राटके फैसला नै हुईटीसम हिरासतेमे धरहो कहिके अपील करलक ओहोँरसे उहिन्हे कैसरके थेन नै पठाईटसम अख्वारीमे धरना हुकुम देनु |"
\v 22 तब् अग्रिपास फेस्तसहे कहल, "यी मनैयक बात मै अप्निहीँ फेन सुने भेटैतुँ ते हुइना रहे |" तब् उ कहल, "काल अप्नी सुनलेबी |"
\s पावल अग्रिपासके सामने
\p
\v 23 दोसर दिन अग्रिपास और बरनिकी बड़ा धुमधामसे सेनापति और बजारके प्रमुख मनैनके संगे सभाभवनमे पैठ्लाँ | तब् फेस्तसके हुकुम पाके पावल हाजिर करागिल |
\v 24 फेस्तस कहल, "राजा अग्रिपास और हमारसँग यहाँ उपस्थित हुइल सक्कु जाने, अप्निहुँक्रे यी मनैयाहे देखती, जेकर विषयमे सारा यहूदीहुँक्रे 'यी मनैया आबसे जीना लायकके नै हो' कहिके यरुशलेममे और यहाँ फेन महिसे बिन्ती करल रहिँत |
\v 25 पर ज्यान सजाय पाईपरना यीहिहे कुछु करल मै नै भेटैलक ओहोँरसे और यी अप्निहीँ फेन सम्राटके थेन अपील करलक वरसे मै यिहिहे पठैना पक्का करनु |
\v 26 यकर विषयमे मै मोरिक सम्राटहे लिखना विशेष बात कुछु नै हो | तबेकमारे मै यिहिहे अप्निनके आघे और खास करके, हे अग्रिपास, अप्निक आघे नानल बतुँ, और हम्रे यकर जाँच करके सेक्के शायद मै कुछु लिखना बात भेटैम |
\v 27 काकरेकी कैदीक विरुद्धमे कोनो अभियोग बिना बतैले उहिन्हे पठैलेसे ओकर ते कुछु अर्थ नै रहि |
\c 26
\p
\v 1 अग्रिपास पावलहे कहल, "तुहिन्हे अपन पक्षमे बोल्ना अनुमति बा |" तब् अपन हाँथ पसारके पावल अपन बचाउमे बोले लागल:
\v 2 "हे राजा अग्रिपास, यहूदीहुँक्रे महिन्हे लगाइल सक्कु दोषके विषयमे आज अप्निक आघे मै अपन बचाउमे बोले भेटैलकमे मै अपनहे भाग्यशाली मानतुँ |
\v 3 यहूदिनके सक्कु प्रथा और वाद-विवादके बातमे अप्नी विशेष रूपसे परिचित हुईलक वरसे, मोरिक बयान धैर्यपूर्वक होके सुन्देबी कहिके मै बिन्ती करतुँ |
\v 4 "मोरिक जातिक बिच्चेम और यरुशलेममे शुरुसे बिताइल मोरिक जवान अवस्थासेक मोरिक जीवन शैली यहूदिनहे पता बा |
\v 5 नम्मा समयसे ओइन्हे पता हुईलक बात हो, कि हमार धर्मक सक्कुहुनसे कट्टर पन्थी दलअन्तर्गत मै एकथो फरिसी होके जीवनयापन करल बतुँ | ओइने चहिहीँ कलेसे यी बातके गवाही देहे सेक्हीँ |
\v 6 परमेश्वर हमार पुर्खनहे करल प्रतिज्ञामे मै आशा धरलक कारणसे आज मै यी मुद्दामे ठरह्याइल बतुँ |
\v 7 हमार बाह्रै कुलहुँक्रे यी आशा पाइक लग रातदिन एक मनसे आराधना करथाँ, और यहे आशक लग, हे राजा, यहूदीहुँक्रे महिन्हे दोष लगाइल बताँ |
\v 8 परमेश्वर मुअल मनैनहे जित्ती बनैथाँ कना बात काकरे अप्निहुँक्रे केऊ फेन नै पत्याईथुइति?
\v 9 "नासरतके येशूक नाउँक विरुद्धमे बहुत्ते कारबाही करे परी कना मै अप्निहिहे फेन विश्वास रहे |
\v 10 मै यरुशलेममे ओस्तेहेँ करनु, और मुख्य पूजाहारीनसे अख्तियार पाके बहुत्ते सन्तहुँक्रीहिन् मै झेलमे किल नै दर्नु, पर ओइन्हे मुवाईबेर ओइनेहेनके विरुद्धमे मै मोरिक मत फेन देनु |
\v 11 और सक्कु सभाघरहुँक्रीहिनमे ओइन्हे घरिघरी सजाय देके ओइन्हे विश्वास त्याग करना कोशिस करूँ | ओइनके विरुद्धमे रिसकमारे बाहेरके बजारमे फेन मै ओइन्हे सतैनु |
\v 12 "असिके मुख्य पूजाहारीनसे अख्तियार और आज्ञा पत्र भेटाके मै दमस्कस ओहोँर गैनु |
\v 13 हे राजा, दुपहरके समयमे मै स्वर्गमेसे सुर्यसे फेन ओजरार ज्योति देखनु, जोन मै और मोरिक सँग नेगुइयनके चारु ओहोँर चम्कत रहे |
\v 14 जब हम्रे सक्कु जाने भुइयाँमे गिरल रहि, तब् हिब्रू भाषामे महिन्हे असिक कहत मै सुन्नु, "शाऊल, तुँ काकरे महिन्हे सतैथो? पैनामे लात मरबो कलेसे तुहिनेहे बठाई |"
\v 15 तब् मै कनु, 'हे प्रभु, अप्नी के हुईती?' प्रभु महिन्हे कलाँ, 'मै येशू हुईतुँ, जिहिहे तुँ सताइतो |
\v 16 पर उठो और अपन गोरामे ठरह्याऊ, काकरेकी मोरिकमे तोहाँर देखल और मै तुहिन्हे देखैना बातके लग सेवक और साक्षी नियुक्त करना उद्देश्यसे मै तोहाँरिक थेन देखा परल बतुँ |
\v 17 मै तुहिन्हे तोहाँर अपने जाति और अन्यजातिसे छुटकारा देहम, जेकर थेन मै तुहिन्हे पथैँम,
\v 18 कि तुँ आँखी खोलदेऊ, और ओइने अन्धकारसे ज्योति ओहोँर, और शैतानके शक्तिसे परमेश्वरके ओहोँर घुमित | असिके ओइन्हे पापके क्षमा मिलहिन और मोरिक उप्परके विश्वाससे पवित्र आत्मा रहल मनैनके ठाउँ ओइन्हे फेन मिलहिन |'
\v 19 "तबेकमारे, हे राजा अग्रिपास, स्वर्गीय दर्शनमे मै अनाज्ञाकारी नै हुईनु |
\v 20 पर आघे दमस्कसमे, तब् यरुशलेममे और सारा यहूदिया देशभर रहुइयनहे, और अन्यजातिनहे फेन पश्चात्ताप करके परमेश्वरके ओहोँर घुमो और अपन पश्चात्ताप करना लायकके काम करो कहिके मै प्रचार करनु |
\v 21 तबेकमारे यहूदीहुँक्रे महिन्हे मन्दिरमे पकरके मुवैना कोशिस करलाँ |
\v 22 आझिक दिनसम परमेश्वरसे मै सहायता भेटाइल बतुँ | तबे छुटी भारी सक्कुहुनहे गवाही देती मै यहाँ ठरह्याइल बतुँ | अगमवक्तनके और मोशक बोलल वचन जरुर पूरा हुइहिँ कना बात बाहेक मै औरे कुछु नै कहल हुईतुँ-
\v 23 ओइने कले रहिँत कि ख्रीष्टहे दुःख भोग्हीँ परहिन, और वहे मुअलमेसे सक्कुहुनसे आघे जित्ती होके अपन जाति और अन्यजातिनमे ज्योतिक प्रचार करहिँ |"
\v 24 उ यी अपन बचाऊक बात बोलेबेर फेस्तस जोरसे चिल्लाके कहल, "ए पावल, तैँ बौरागैले, तोरिक धेउर विद्या तुहिन्हे बौराहा बनादेहल बा |"
\v 25 पर पावल कहल, "आदरणीय फेस्तस, मै बौराहा नै हुईतुँ, पर सत्य और मजा बुद्धिक बात बत्वाइतुँ |
\v 26 काकरेकी राजा अप्निहीँ यी सक्कु बात जन्थाँ, जेकर आघे मै बिना डरैले बोलतुँ | काकरेकी यी कोनो फेन बात हुँकिनसे छुपल नै हो, काकरेकी यी बात गुपचुपमे करलक नै हो |
\v 27 राजा अग्रिपास, का अप्नी अगमवक्तनमे विश्वास करथी? मै जन्थुँ, अप्नी विश्वास करथी |"
\v 28 अग्रिपास पावलहे कहल, "का एक्के घड़ीमे तुँ महिन्हे ख्रीष्टियान बनाई खोजतो?"
\v 29 पावल जवाफ देहल, "एक्के घड़ीमे होए चाहे बेरमे यी बन्धन छोरके, अप्नी किल नै होके पर आज मोरिक बात सुनुइया सक्कु जाने मोरे हस होजाँईट कहिके मै परमेश्वरसे प्रार्थना करतुँ |"
\v 30 तब् राजा, हाकिम, बरनिकी और वहाँ बैथुइया सक्कु जाने उठगैलाँ |
\v 31 तब् ओइने निकरके आपसमे असिक बटवाई लग्लैँ, "यी मनैया मृत्युदण्ड पैना और जेल जैना मेरके कुछु काम नै करल हो |"
\v 32 अग्रिपास फेस्तसहे कहल, "यी कैसरके थेन अपील नै करल रहत कलेसे ते यी मनैयाहे छोरदेले फेन हुइना रहे |"
\c 27
\s पावलके रोम यात्रा
\p
\v 1 जहाजमे चहुँरके हम्रिहिनहे इटालिया जाई परी कना निर्णय होके सेक्के, ओइने पावल और औरे बहुत्ते कैदीनहे सम्राट अगस्टसके फौजके युलियस नाउँक कप्तानके जिम्मा लगादेलाँ |
\v 2 एड्रामिटेनोसमेसे एशियक बहुत्ते बन्दरगाहन हुईती जैना एकथो जहाजमे चहुँरके हम्रे यात्रा शुरु कर्ली | अरिस्तार्खस नाउँ रहल थेसलोनिकेक एकथो माकेडोनी हमारसँग रहे |
\v 3 दोसर दिन हम्रे सिदोनमे पुग्ली | युलियस पावलहे दया देखाके ओकर संघरियनके थेन जाके आवश्यक सहायता लेना अनुमति देहल |
\v 4 वहाँसे जहाज खोलके बयाल उल्टा चल्लक ओहोँरसे हम्रे साइप्रसके आड़ लेके गैली |
\v 5 किलिकिया और पामफिलियक उपारिक समुन्दरमे पुग्के, हम्रे लुकियक एकथो बजार माइरामे पुग्गैली |
\v 6 वहाँ इटालिया जैना अलेक्जेन्ड्रियक एकथो जहाज भेटाके कप्तान हम्रिहिनहे ओम्नेहेँ चहुँरादेहल |
\v 7 बहुत्ते दिनसम धिरे-धिरे जाके बरबत्ति क्नीडसमे पुग्ली और हावा आउर आघे बह्रे नै देलक वरसे क्रेटके आड़ लेके हम्रे सोलोमनके आँरितिर-तिर गैली |
\v 8 हम्रे बड़ा मुस्किलसे टापुक आँरितिर-तिर लागके हम्रे सुग्घुर बन्दरगाह कना ठाउँमे पुग्ली | वहाँसे लासिया बजार लग्गेहेँ रहे |
\v 9 बहुत्ते समय बितसेकल रहे और समुन्दरके यात्रा फेन खतरनाक होसेकल रहे, ओक्रेहे सँग प्रायश्चित-दिवसके उपवासके समय फेन बितसेकलक वरसे, पावल ओइन्हे,
\v 10 असिक कहिके सम्झाइल, "हेरो संघरियन, यी समुन्दरके यात्रासे हमार जहाज और मालसामानके किल नै होके, पर हमार जीउ-ज्यान समेत खतरा और नोक्सानी हुइना हस मै देखतुँ |"
\v 11 पर कप्तान पावलके बातसे जहाजके चालक और जहाजके मलिकवक कहल मानल |
\v 12 यी बन्दरगाह जार छेँक कटाईक लग असुबिधा हुइलक वरसे कोनो फेन हालतसे फोनिक्समे पुग्के जार कटाई परी कहिके बहुत्ते जाने वहाँसे जहाज चलाईदर्ना सल्लाह देलाँ | फोनिक्स कना क्रेटके एकथो बन्दरगाह हो, जोन दक्खिन-पश्छिउँ और उतर-पश्छिउँ ओहोँर घुमल बा |
\s समुन्दरमे आँधी
\p
\v 13 जब दखिनका हावा धीरेसे चले लागल, ओइने उद्देश्य पूरा होगिल कना सोँचके, लङ्गर निकारके ओइने क्रेटके आँरितिर-तिर हुईती यात्रा करे लग्लाँ |
\v 14 पर थोरिक्के बेरमे उ टापुमेसे उत्तर-पूर्वी कना बरवार आँधीबौखा आगिलस |
\v 15 जब जहाज आँधीक चपेटामे परगिल, उ तूफानके सामना करे नै सेकल, और हम्रे उहिन्हे जेहोँर जाईते जाए कहिके छोरदेली |
\v 16 क्लौडा कना एकथो छुटीमुति टापुक आड़मे पुग्के हम्रे बलतल जहाजके लाउहे बचाई सेक्ली |
\v 17 उहिन्हे उप्पर उठाके सेक्के ओइने कोनो उपायसे जहाजहे तरे ओहोँर बहानके नन्लाँ, और सिरटिस कना बल्ह्वा धापमे फँस्ना डरसे ओइने पाल गिरादेलाँ, और जहाज अप्निहीँ बहे लागल |
\v 18 आब आँधी हम्रिहिनहे दटके उल्द्र्वाई और हिलाई लागल, और दोसर दिन ओइने जहाजके मालसामान झबाझब फेँके लग्लाँ |
\v 19 तबजाके तेसर दिन ओइने अपने हाँथेलेके जहाजके माल-सामान फेँकादेलाँ |
\v 20 बहुत्ते दिनसम घाम, तोरैयाँ कुछु फेन हेरे नै भेटैली | तूफान लगातार चल्ती रलक वरसे आखिरमे जीना आशा फेन छोरदेली |
\v 21 कैयो दिनसम ओइने बिना खैले बैठल रहिँत | तब् पावल आके ओइन्हे कहल, "हेरो संघरियन, अप्निहुँक्रे मोरिक सल्लाह मन्ती कलेसे क्रेटमेसे जहाज नै चलाई पर्ना रहे, और असिन आफत और नोक्सानी नै खेपे पर्ना रहे |
\v 22 आब मै कहतुँ, हरेस नै खाई | अप्नी हुँक्रीहिनमेसे केक्रो फेन ज्यान नै जाई, पर जहाज भर नष्ट होजाई |
\v 23 काकरेकी मै जोन परमेश्वरके हुईतुँ, और जेकर आराधना मै करथुँ, हुँकार एकथो दूत आज रात मोरिक थेन थरह्यैलाँ |
\v 24 उ महिन्हे कलाँ, "पावल, नै डराऊ, तुहिन्हे कैसरके आघे ते जरुर थरह्याई परी, और हेरो, तोहाँर सँग जहाजमे चहुँरुइया सक्कुहुनके प्राण परमेश्वर तोहाँर हाँथेम देहल बताँ |'
\v 25 तबेकमारे संघरियो, साहस करो | मै परमेश्वरमे विश्वास करथुँ, महिन्हे जसिके बतागिल बा, ठीक ओस्तेहेँ हुई |
\v 26 पर हम्रिहिनहे भर कोनो एकथो टापुमे ठकराई पर्ना बा |"
\s जहाजके ध्वंश
\p
\v 27 पर जब चौधौँ रात हुइल रहे, और एड्रियास समुन्दरमे हम्रे आँधीलेके धकेल्वा पाईट रहि, तब् आधा रात ओहोँर नावीहुँकरे हम्रे कोनो जमीनके लग्घे पुगती कना अनुमान लगैलाँ,
\v 28 और गहिराई नापके हेरलैँ ते सरतिस मिटर पत्ता लगैलाँ, और थोरचे दूर जाके नप्लाँ ते ओइने छब्बीस मिटर पत्ता लगैलाँ |
\v 29 तब् कोनो चट्टानमे ठक्कर खैना डरसे, ओइने जहाजके पाछेसे चारथो लङ्गर गिरैलाँ, और बेहान होजाए कहिके प्रार्थना करे लग्लाँ |
\v 30 जब नावीहुँकरे जहाजमेसे भागे खोजत रहिँत, और आघे ओहोँर लङ्गर गिरैना बहानासे लाउहे समुन्दरमे गिरादारल रहिँत,
\v 31 तब् पावल कप्तान और सिपाहिनहे कहल, "यी मनै जहाजमे नै बैठिहीँ कलेसे अप्निहुँक्रे बँचे नै सेक्बी |"
\v 32 तब् सिपाहीहुँक्रे लाउक बरहा काटदेलाँ, और लाउहे जाई देलाँ |
\v 33 जब भुवर ओजरार हुईत रहे, पावल ओइन्हे सक्कु जहनहे खाना खाई कहल | उ कहल, "आज चौध दिन होसेकल, अप्निहुँक्रे आसरा हेरत-हेरत बिना कुछु खैले भुँख्ले बैठल बती |
\v 34 तबेकमारे कुछु-कुछु खाली कहिके मै अप्निन्हे आग्रह करतुँ | कुछु खैबी कलेसे अप्निहुँक्रे बल भेटैबी, अप्निनके केक्रो कपारिक एकथो भुत्ला फेन नष्ट नै हुई |"
\v 35 यी बात कहिके उ रोटी लेहल, और सक्कुहुनके आघे परमेश्वरहे धन्यवाद देके उहिन्हे टुरके खाई लागल |
\v 36 तब् ओइने फेन हौसला पाके कुछु खैना चीज खैलाँ |
\v 37 (जहाजमे रहुइया हम्रे जम्मा दुइ सय छ्यहत्तर जाने रहि |)
\v 38 ओइने अघाके खाके सेक्के, जहाजहे हलुक बनाइक लग समुन्दरमे गोहूँ फेँकादेलाँ |
\v 39 ओजरार होगिल तभुन ओइने उ ठाउँ चिह्ने नै सेक्लाँ, पर ओइने एकथो खाड़ी देख्लैँ | यकर आँरितिर बल्ह्वा रहे | हुई सेकी कलेसे ओइने जहाजहे वहैँ साईट लगैना योजना बनैलाँ |
\v 40 ओइने लङ्गरहे गिरादेलाँ, और समुन्दरेमे ओइन्हे रहे देलाँ | तब्बेहेँ जहाजहे सोझर्ना साधनहे बाँधल बहराहे खोलदेलाँ | आघेक पल्ली ओइन्हे उठाके हावा बहना ओहोँर घुमादेलाँ और जहाजहे किनारे ओहोँर बह्रैलाँ |
\v 41 पर पानीक तरे नुकल बालुक रासमे जहाज लड़के वहैँ गसक गैल, जहाजके आघेक भाग अँटकगिल, और चले नै सेकल, और पाछेक भाग भर छालहुँक्रीहिनके झोकसे टूटे लागल |
\v 42 कैदीहुँकरे पहुँरके भागजैहीँ कना सोँचके सिपाहीहुँक्रे ओइन्हे मुवैना विचार करलाँ |
\v 43 पर कप्तान पावलहे बचैना मन बनाके ओइन्हे ओसिक करे नै देहल | पहुँरे सेकुइया भर जहाजमेसे आघे कुदुकके धिकवामे उतरहो कना हुकुम उ देहल,
\v 44 और बाँकी रहुइयन भर पतराहुँक्रीहिनमे और जहाजके टुक्राहुँक्रीहिनमे उपार जैहो कहल | असिके सक्कु जाने मजासे आँरितिर पुग्गैलाँ |
\c 28
\s पावल माल्टामे
\p
\v 1 हम्रे सकुशल आँरितिर पुग्ली ते उ टापुक नाउँ माल्टा हो कहिके पता पैली |
\v 2 वहाँक वासिन्दाहुँकरे हम्रिहिनहे बिस्राई नै सेक्ना दया देखैलाँ | पानी परके जार हुईलक वरसे ओइने आगी बारदेलाँ, और हम्रिहिन सक्कु जहनहे स्वागत करलाँ |
\v 3 पावल एक बोझा काठी कुरह्याइल रहे और वहे नानके आगीमे दारदेहल | आगीक आँचसे एकथो सँप्वा निकरगैल, और ओकर हाँथेम लपेट्गैल |
\v 4 वहाँक वासिन्दाहुँकरे ओकर हाँथेम सँप्वा लपेटल देख्के आपसमे कहे लग्लाँ, "यी मनैया पक्का फेन ज्यानमारा हुई | समुन्दरमेसे बँचके ते निकरगैल पर इन्साफसे उम्के नै सेकल |"
\v 5 पर पावल उ सँपवाहे आगीमे झित्कार देहल, और ओकर कुछु बिगार नै हुई पाइल |
\v 6 पर ओकर शरीर सुन होजैहिस, अथवा उ एकचुत्ते गिरके मुजाई कहिके ओइने अँस्याई लग्लाँ | पर बहुत्ते बेरसम अस्यैलैँ तभुन ओकर कुछु बिगार नै हुइल देख्के ओइने अपन सोँच बदलके कहे लग्लाँ, "यी ते देउँता पो हुँइत |"
\v 7 उ टापुक पब्लियस नाउँ रहल भल्मन्सक जग्गाजमीन वहे ठाउँक आँजर-पाँजर रहे | उ हम्रिहिनहे स्वागत करलाँ, और तीन दिनसम हुँकार घरेम हम्रे पहुना बनके बैठ्ली |
\v 8 पब्लियसके बाबा जूरी और आउँके रोगसे बेमार रहिन | पावल उहिन्हे हेरे गैल, और ओकर लग प्रार्थना करल, और अपन हाँथ ओकर उप्पर धारके उहिन्हे चोख्वादेहल |
\v 9 यी घटना होके सेकल तौ, उ टापुक आउर रोगीहुँक्रे फेन अइलाँ, और चोखागिलाँ |
\v 10 ओइने बहुत्ते मेरसे हमार आदर करलाँ | जब हम्रे जहाजमे चहुँरली, ओइने हमार जतरा फेन आवश्यक परना सामान जहाजमे दारदेलाँ |
\s पावल रोममे
\p
\v 11 तीन महीनापाछे, हम्रे अलेक्जेन्ड्रियक जहाजमे चहुँरली | यी जहाज जार छेँक यहे टापुमे रहे | जहाजके आघेक हिस्सामे जुइकाहा देउँतक मूर्ति बनाइल रहे |
\v 12 सुराकुसाईमे पुग्के हम्रे वहाँ तीन दिन बैठ्ली |
\v 13 वहाँसे हम्रे आँरितिर-तिर हुईती रेगियनमे आपुग्ली | एक दिन पाछे दक्खिनका हावा चलल, और दोसर दिन हम्रे पटिओलीमे पुग्गैली |
\v 14 वहाँ हम्रे भैयनहे भेटैली, और ओइने हम्रिहिनहे सात दिनसम अपनसँग रहक लग बिन्ती करलाँ | असिके हम्रे रोममे आपुग्ली |
\v 15 वहाँसे हमार अइना खबर सुनके भैयाहुँक्रे हम्रिहिनहे भेटा करे अप्पियसके बजार और तीन-पाटी कना ठाउँमे आइल रहिँत | यनहे देख्के पावल परमेश्वरमे धन्यवाद चह्राइल, और साहस मिललिस |
\v 16 जब हम्रे रोममे पैँठ्ली, तब् पावलहे एकथो सिपाहिक रेखदेखमे एक्केली बैठ्ना अनुमति मिलल |
\s रोममे पावलके प्रचार
\p
\v 17 तीन दिन पाछे पावल यहूदिनके स्थानीय अगुवनहे बलाई पठाइल | ओइने जुटके सेक्लाँ तब् उ ओइन्हे कहल, "हेरो भैयो, मै ते अपन देशके मनैनके, अथवा बाबा-पुर्खनके रीतिरिवाजके विरुद्धमे कुछु काम नै करल रहूँ | तभुन फेन बन्दी होके यरुशलेमसे रोमीनके हाँथेम महिन्हे सौँपगिल बा |
\v 18 ओइने छानबीन करके सेक्के मोरिकमे मृत्युदण्डक कोनो कारण नै भेटाके महिन्हे छोरदेना मन करल रहिँत |
\v 19 पर यहूदीहुँक्रे विरोध करलक ओहोँरसे कैसरके थेन अपील करना महिन्हे कर लागल- मोरिक जातिक विरुद्धमे कोनो अभियोग नन्ना बात नै रहे |
\v 20 तबेकमारे मै अप्निनकेसँग भेटा करके बात चित करक लग अप्निन्हे बलैनु | काकरेकी इस्राएलके आशा जे हो ओकर लग यी बन्धनमे बँधल बतुँ |"
\v 21 ओइने उहिन्हे कलाँ, "हम्रे ते अप्निक विषयमे यहूदियामेसे कुछु चिट्ठी नै भेटाइल हुईती | कोनो भैयन आके अप्निक विरुद्धमे कोनो फेन नै मजा बात सुनाइल वा बोलल नै हुँइत |
\v 22 पर अप्निक विचार का हो, उ अप्निसे सुन्ना चहथी | काकरेकी यी दलके विषयमे हम्रिहिन अतरा किल पता बा, कि जेहोँर-तेहोँर मनै यक्रेहे विरुद्धमे किल बोल्थाँ |"
\v 23 तब् ओइने ओकर लग एकथो दिन तोकदेलाँ, और बहुत्ते जाने मनै ओकर डेरामे अइलाँ | उ ओइन्हे सक्कारेसेलेके संझासम मोशक व्यवस्था और अगमवक्तनके किताबमेसे परमेश्वरके राज्यक गवाही देके सिखैती वर्णन करल, और येशूक विषयमे ओइन्हे विश्वास देना कोशिस करल |
\v 24 ओकर कहल बातेम केऊ विश्वास करल, केऊ नै करल |
\v 25 ओइनके बात आपसमे नै मिल्लिन, और बिदा हुईबेर पावल यी बात कहल, "तुहुरिनके बाबा-पुर्खनहे यशैया अगमवक्ताद्वारा पवित्र आत्मक कहल वचन ठीके रहे,
\v 26 यी मनैनके थेन जाके को, "सुन्ना तुहुरे सुन्थो, पर कबु नै बुझ्थो, हेरना ते हेरथो, पर कबु नै देख्थो |"
\v 27 काकरेकी यी मनैनके मन भद्दागिल बा, और ओइनके कान बहिर होरख्लिन, और ओइने अपन आँखी तुमल बताँ, नै ते ओइने आँखीलेके देख्ताँ, कानसे सुन्ताँ, मनसे बुझ्ताँ, और घुम्ना रहिँत, और मै ओइन्हे चोख्वैना रहूँ |'
\v 28 "तबेकमारे तुहुरिन्हे पता होए, कि परमेश्वरके यी मुक्ति अन्यजातिनके लग पठागिल बा, और ओइने सुन्हीँ |"
\v 29 [तब् उ यी वचन कहिके सेकल तब्, यहूदीहुँक्रे आपसमे गजब वाद-विवाद कर्ती विदा होगिलैँ |]
\v 30 पावल पूरा दुइ सालसम अपने खर्चमे रोममे बैठल, और ओकर थेन अउइया सक्कुहुनहे उ स्वागत करल |
\v 31 उ खुल्लमखुल्ला और विना रोकटोक परमेश्वरके राज्यक प्रचार करे, और प्रभु येशू ख्रीष्टके बारेमे शिक्षा देहे |
