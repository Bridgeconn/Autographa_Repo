\id MAT - Devgarhia New Testament
\ide UTF-8
\rem Copyright Information: Creative Commons Attribution-ShareAlike 4.0 License
\h मत्तीक लिखल सुसमाचार
\toc1 मत्तीक लिखल सुसमाचार
\toc2 मत्ती
\mt1 MATTHEW
\mt1 मत्ती
\c 1
\s येशूक वंशावली
\r (लूका ३:२३-३८ )
\p
\v 1 अब्राहामके छावा, दाऊदके छावा, येशू ख्रीष्टके वंशावली:
\v 2 अब्राहाम इसहाकके बाबा रहे | इसहाक याकूबके बाबा रहे, याकूब यहूदक और ओकर दादू-भैयनके बाबा,
\v 3 यहूदा फारेस और जाहेरके बाबा रहे | ओइनके दाई तामार रहिन | फारेस हेस्रोनके बाबा, हेस्रोन आरामके बाबा रहे,
\v 4 आराम अम्मिनादाबके बाबा, अम्मीनादाब नहशोनके बाबा, नहशोन सल्मोनके बाबा,
\v 5 सल्मोन बोअजके बाबा रहे | ओकर दाई राहाब रहे | बोअज ओबेदके बाबा रहे | ओकर दाई रुथ रहे | ओबेद यिशैक बाबा,
\v 6 यिशै दाऊद रज्वक बाबा रहे | दाऊद सोलोमनके बाबा रहे | ओकर दाई उरियाहक जन्नी रहे |
\v 7 सोलोमन रहबामके बाबा, रहबाम अबियक बाबा, अबिया आसक बाबा,
\v 8 आसा यहोशापातके बाबा, यहोशापात यहोरामके बाबा, यहोराम उज्जियाहक बाबा,
\v 9 उज्जियाह योतामके बाबा, योताम आहाजके बाबा, आहाज हिजकियाहक बाबा,
\v 10 हिजकियाह मनश्शेक बाबा, मनश्शे अमोनके बाबा, अमोन योशियाहक बाबा,
\v 11 योशियाह यकोनियास और ओकर भैयनके बाबा रहे | ओइने बेबिलोनमे यहूदिनहे बन्दी बनाके लैगिल समयसे आघे जन्मल रहिँत |
\v 12 बेबिलोनमे बन्दी बनाके लैजागिलक पाछे: यकोनियास शालतिएलके बाबा रहे, शालतिएल यरुबाबेलके बाबा,
\v 13 यरुबाबेल अबिउदके बाबा, अबिउद एल्याकीमके बाबा, एल्याकीम आजोरके बाबा,
\v 14 आजोर सादोकके बाबा, सादोक आखिमके बाबा, आखिम एलिउदके बाबा,
\v 15 एलिउद एलाजारके बाबा, एलाजार मत्तानके बाबा, मत्तान याकूबके बाबा रहे |
\v 16 याकूब वहे योसेफके बाबा रहे, जेकर जन्नी मरियम रहे | यहे मरियमसे येशूक जन्म हुइल, जे ख्रीष्ट कहलाजैथैँ |
\v 17 असिके अब्राहामसे दाऊदसम चौध पुस्ता हुइलाँ, और दाऊदके समयसे बेबिलोनमे निष्कासन हुइल समयसे ख्रीष्टके समयसम चौध पुस्ता हुइलाँ |
\s येशू ख्रीष्टके जन्म
\r (लूका २:१-७)
\p
\v 18 येशू ख्रीष्टके जन्म असिके हुइल: हुँकार दाई मरियमके ठकौनी योसेफके सँग हुइल रहे, पर ओइनके भोज हुइनासे आघे मरियम पवित्र आत्माद्वारा गर्भवती हुइलक पता हुइल |
\v 19 पर ओकर थरवा योसेफ धार्मिक मनैया हुइलक ओहोँरसे, उहिन्हे लाजमे नै पर्ना इच्छा नै करके उहिन्हे चुप्पेसे छोरना विचार करल |
\v 20 पर जब उ यी बात विचार करत रहे, सपनामे परमप्रभुक दूत देखा परल, और उहिन्हे असिक कहल, "योसेफ, दाऊदके छावा, तोरिक जन्नी मरियमहे स्वीकार करक लग जिन डराऊ, काकरेकी जे ओकर पेटेम बा, उहाँ पवित्र आत्मासे हुईताँ |
\v 21 उ एकथो छावा पाई, और तुँ ओकर नाउँ येशू धरहो, काकरेकी ऊ अपन मनैनहे ओइनके पापमेसे बचैहीँ |"
\v 22 अगमवक्ताद्वारा परमप्रभुक बोलल वचन पूरा हुइक लग यी सक्कु हुइल:
\v 23 "हेरो, एकथो कन्या पैनाहाँ हुई, और उ एकथो छावा लरका पाई, और हुँकार नाउँ इम्मानुएल धारजाजाई, जेकर अर्थ हो, "परमेश्वर हमारिकसँग |"
\v 24 योसेफ निदेमेसे जागगिल, और परमप्रभुक दूतके कहल हस उ मरियमहे अपन जन्नीक रुपमे स्वीकार करल |
\v 25 मरियम छावा नै पाईटसम योसेफ ओकर सँग सहवास नै करल | योसेफ हुँकार नाउँ येशू धारल |
\c 2
\s ज्योतिषीहुँक्रीहिनके भेटी
\p
\v 1 हेरोद रज्वक समयमे यहूदियक बेथलेहेममे जब येशूक जन्म हुइल, पूर्वक ज्योतिषीहुँकरे यरुशलेममे आपुग्लाँ और ओइने कलाँ,
\v 2 "यहूदीनके राजा होके जन्मुइया कहाँ बताँ? काकरेकी हम्रे हुँकार तोरैयाँ पुरुव ओहोँर देख्ली और हुँकिनहे दण्डवत् करे आइल बती |"
\v 3 जब हेरोद राजा यी सुनल, उ बेचैन होगिल, और ओकर सँग सारा यरुशलेम फेन बेचैन होगिल |
\v 4 तब् उ सक्कु मुख्य पूजाहारीन और जनतनके सारा शास्त्रीहुँक्रीहिन् जुटाइल, और "ख्रीष्टके जन्म कहाँ हुई?" कहिके पुँछल |
\v 5 ओइने उहिन्हे कलाँ, "यहूदियक बेथलेहेममे | काकरेकी अगमवक्ता लिखल बा:
\v 6 'ए बेथलेहेम, यहूदा देशके गाउँ, तैँ कोनो मेरसे यहूदक शासकहुँक्रीहिनके बिच्चेम किहुसे छुटी नै हुईते, काकरेकी तोरिक थेनसे एकथो शासक निकरके अइहिँ, जे मोरिक मनै, इस्राएलके हेरचाहा करहिँ' |"
\v 7 तब् हेरोद उ ज्योतिषीनहे चुप्पेसे बलाके तोरैयाँ कब देखा परल, उ बात ओइनसे पत्ता लगाइल |
\v 8 उ ओइन्हे असिक कहिके बेथलेहेममे पठाइल, "जाऊ, और सहिसे उ लरकक खोजी करो | उहिन्हे भेटैबो तौ महिन्हे खबर करहो, और मै फेन उहिन्हे दण्डवत् करम |"
\v 9 तब् रज्वक बात सुनके ओइने अपन डगर लागगैलाँ | जोन तोरैयाँ ओइने पुरुव देखल रहिँत, उ तोरैयाँ ओइनके आघे-आघे गैल, और लरका रहल ठाउँमे जाके उ तोरैयाँ वहैँ रुकगैल |
\v 10 जब ओइने उ तोरैयाँ देख्लैँ, तब् ओइने एकदम खुशी होके रमैलैँ |
\v 11 तब् घरक भित्तर जाके ओइने लरकाहे हुँकार दाई मरियमके सँग देख्लाँ, और घोपत्या होके हुँकिनहे दण्डवत् करलाँ | तब् अपन कन्तुर खोलके हुँकिनहे सोन, सुगन्धित धुप और मुर्रक भेटी चह्रैलाँ |
\v 12 तब् हेरोदके थेन घुमके नै जैहो कना सपनामे चेतावनी पाके ओइने दोसुर डगर होके अपन देशमे घुमगैलैँ |
\s मिश्र-गमन
\p
\v 13 ओइने जाके सेक्लाँ, तब् परमप्रभुक एकथो दूत सपनामे योसेफके थेन देखा परल और उ असिक कहल, "उठो, छुटीमुती लरकाहे और हुँकार दाईहे अपनसँग लेके मिश्र देशमे भागजाऊ, और मै तुहिन्हे नै कहतसम वहैँ रहोहो | काकरेकी, हेरोद लरकाहे मारक लग हुँकार खोजी करे लागल बा |"
\v 14 तब् उ उठ्के छुटी लरका और हुँकार दाईहे अपन संगे लेके मिश्र देशमे रात्तीहीँ चलगिल,
\v 15 और हेरोदके मृत्यु नै हुईट सम वहैँ बैठ्लैँ | अगमवक्ताद्वारा परमप्रभुक कहल वचन असिके पूरा हुइल, "मै अपन छावाहे मिश्रदेशमेसे बलैनु |"
\v 16 तब् ज्योतिषीहुँकरे ओइन्हे छकवाइल बात हेरोद पता पागिल, और उ रिसेलेके चुर होगिल | तब् ज्योतिषी हुँक्रीहिनसे पता हुइलक समय अनुसार बेथलेहेम और उ ईलाका भित्रक दुई वर्ष और उहिन्से तरेक सक्कु लरकनहे मारे लगाइल |
\v 17 तब् यर्मिया अगमवक्तक कहल वचन पूरा हुइल,
\v 18 "रामामे एकथो अँख्रा सुनगिलस, तोँता फारके रुइल और विलापके भारी आवाज, राहेल अपन लरकनके लग रुईती, सान्त्वना उ इन्कार करल, काकरेकी ओकर लरका आब नै रहि गैलैँ |"
\v 19 तब् हेरोद मुअल, परमप्रभुक एकथो स्वर्गदूत सपनामे योसेफके थेन मिश्रमे देखा परल, और असिक कहल,
\v 20 "उठो, लरका और हुँकार दाईहे संगे लेके इस्राएल देशमे जाऊ, काकरेकी लरकक प्राण लहे खोजुइयन मुसेक्लाँ |"
\v 21 उ उठ्के लरका और हुँकार दाईहे संगे लेके इस्राएल देशमे चलगिल |
\v 22 पर यहूदियामे अपन बाबा हेरोदके ठाउँमे अर्खिलाउस राज्य करता कहिके सुनके उ ओहोँर जैना डराइल, और सपनामे चेतावनी भेटाके उ गालीलके प्रदेशमे गैल |
\v 23 उ जाके नासरत कना नगरमे बैठल | असिके अगमवक्तनके कहल वचन पूरा हुइल: "हुँकिनहे नासरी कहिजाजाई |"
\c 3
\s बप्तिस्मा देहुइया यूहन्ना
\r (मर्कूस १:१-८, लूका ३:१-१८, यूहन्ना १:१९,२८)
\p
\v 1 वहे बप्तिस्मा देहुइया यूहन्ना यहूदियक उजाड़-ठाउँमे आइल, और असिक कती प्रचार करे लागल,
\v 2 "पश्चात्ताप करो, काकरेकी स्वर्गक राज्य लग्गे आइल बा |"
\v 3 काकरेकी यी वहे हो, जेकर विषयमे यशैया अगमवक्ताद्वारा असिक कहिगिल रहे, "उजाड़-ठाउँमे एकथो चिल्लुइयक बोली, 'परमप्रभुक डगर तयार पारो, हुँकार डगर सोझ बनाऊ' |"
\v 4 यूहन्ना ऊँटवक भुत्लक लुग्गा घाले, और करहिँउमे छालक पेटी बाँधे | ओकर खैना चीज सलह और वन-सहद रहिस |
\v 5 यरुशलेम और सक्कु यहूदिया, और यर्दन आँजर-पाँजरके इलाकक सक्कु मनै ओकर थेन गैलाँ,
\v 6 और अपन पाप स्वीकार करती यर्दन लदियामे उहिन्से बप्तिस्मा लेहे लग्लाँ |
\v 7 पर फरिसी और सदुकी हुँक्रीहिनमेसे बहुत जहनहे बप्तिस्मा लेहे आइत देख्के उ ओइन्हे कहल, "सँप्वक लरको, अइति रहल क्रोधसे भागग लग के तुहुरिन्हे चेतावनी देहल?
\v 8 तबेकमारे पश्चात्ताप सोहैना फारा फराऊ |
\v 9 अब्राहामे हमार बाबा हो कहिके आपसमे कना काम नै करो | काकरेकी मै तुहुरिन्हे कहतुँ, परमेश्वर यी पथरामेसे अब्राहामके लग लरका सृजाई सेक्थाँ |
\v 10 अब्बेहेँ रुख्वक जरिमे कुर्हार परसेकल बा | तबेकमारे मजा फारा नै फरैना हरेक रुख्वा काटके ढलाजाईट, और आगीमे फेँकाजाईट |
\v 11 "मै भर तुहुरिन्हे पश्चात्तापके लग पानीलेके बप्तिस्मा देथुँ, पर मोरिक पाछे अउइया महिन्से धेउर शक्तिशाली बताँ, जेकर जुत्ता बोक्ना लायकके मै नै हुइतुँ | ऊ तुहुरिन्हे पवित्र आत्मा और आगीलेके बप्तिस्मा दिहिँ |
\v 12 हुँकार फत्कना सुप्पा हुँकारे हाँथेम बा, और ऊ अपन खरहीहे पूरा सफा करहिँ, और अपन गोहूँ अपन देहरीमे कुरह्यैहीँ, पर भूसा जतरा भर नै बुट्ना आगीमे जरादिहीँ |"
\s येशूक बप्तिस्मा
\r (मर्कूस १:९-११, लूका ३:२१-२२)
\p
\v 13 तब् येशू गालीलमेसे यूहन्नक थेन बप्तिस्मा लेहे यर्दनमे अइलैँ |
\v 14 पर यूहन्ना असिक कहिके हुँकिनहे रोके खोजल, "बरु महिन्हे पो अप्निसे बप्तिस्मा लेना जरुरी बा, और अप्नी मोरिक थेन आइल बती?"
\v 15 पर येशू उहिन्हे कलाँ, "अब्बक लग अस्तेहेँ हुई देऊ | काकरेकी अस्तेहेँके हम्रे सक्कु धार्मिकता पूरा करे परत |" तब् यूहन्ना राजी होगिल |
\v 16 तब् येशू बप्तिस्मा लेके जुरतेहेँ पानीमेसे उप्पर निकरलाँ, तब् स्वर्ग उघरगिलस, और ऊ परमेश्वरके आत्माहे कुटरिया हस उतरती और अपन उप्पर आइत देख्लाँ |
\v 17 तब् स्वर्गमेसे यी आवाज आइल, "यी मोरिक प्रिय छावा हो, यिहिसे मै एकदम खुशी बतुँ |"
\c 4
\s उजाड़-ठाउँमे येशूक परीक्षा
\r (मर्कूस १:१२-१३, लूका ४:१-१३)
\p
\v 1 तब् दियाबलससे परीक्षित हुइक लहक पवित्र आत्माद्वारा येशू उजाड़-ठाउँमे लैजागैलैँ |
\v 2 उहाँ चालीस दिन और चालीस रातसम उपवास बैठके भुँखागैलैँ |
\v 3 तब् परीक्षा करुइया हुँकार थेन आके कहल, "अप्नी परमेश्वरके छावा हुइती कलेसे यी पथ्रनहे रोटी होजाऊ कहिके आज्ञा करी |"
\v 4 पर येशू जवाफ देलाँ, "लिखल बा, 'मनैया रोटीसे किल नै, पर परमेश्वरके मुहमेसे निकरल हरेक वचनसे जित्ती रहत' |"
\v 5 तब् दियाबलस हुँकिनहे पवित्र नगरमे लैजाके मन्दिरके मुन्टामे थरह्वाइल,
\v 6 और हुँकिनहे कहल, "अप्नी परमेश्वरके छावा हुइती कलेसे, यहाँसे तरे कुदुक जाई, कि असिक लिखल बा, 'उहाँ अपन दूतहुँक्रीहिनके जिम्मामे तुहिन्हे दिहिँ, और ओइने तुहिन्हे अपन हाँथ-हाँथे थम्हिँ, नै ते तोहाँरिक गोरा पथ्रामे लरजाई' |"
\v 7 येशू उहिन्हे कलाँ, "लिखल बा, 'तैँ अपन परमप्रभु परमेश्वरके परीक्षा नै करिस' |"
\v 8 फेनदोस्रे दियाबलस हुँकिनहे एकथो बर ढेँङ्ग पहाड़मे लैजाके संसारके सक्कु राज्य और ओइनके वैभव हुँकिनहे देखाइल,
\v 9 और हुँकिनहे कहल, "अप्नी महिन्हे घोपत्या होके महिन्हे  दण्डवत् कर्बी  कलेसे, यी सक्कु चीज मै अप्निहे दैदेहम |"
\v 10 तब् येशू उहिन्हे कलाँ, "शैतान, तैँ दूर होजा! काकरेकी लिखल बा, तैँ अपन परमप्रभु परमेश्वरहे दण्डवत् करिस, और हुँकार किल सेवा करिस' |"
\v 11 तब् दियाबलस हुँकिनहे छोरके चलगिल और स्वर्गदूतहुँक्रे आके हुँकार सेवा करलाँ |
\s येशूक प्रचारके शुरुवात
\r (मर्कूस १:१४-१५, लूका ४:१४-१५)
\p
\v 12 यूहन्ना थानामे परगिल कना सुनके येशू गालील ओहोँर गैलाँ,
\v 13 और नासरत छोरके कफर्नहुममे जाके वहाँ रहे लग्लाँ | यी बजार जबूलून और नप्तालीक इलाकामे, समुन्दरके आँरितिर परत |
\v 14 यशैया अगमवक्तक कहल वचन असिके पूरा हुइल:
\v 15 "जबुलूनके मुलुक और नप्तालीक मुलुक, यर्दनके उपार, समुन्दर ओहोँर, अन्यजातिनके गालील,
\v 16 अन्धकारमे बैथुइया मनै एकथो बरवार ज्योति देखलताँ | मृत्युक छाहिँक देशमे बैथुइयनके उप्पर एकथो ज्योति उदाइल बा |"
\v 17 तब्बेहेँसे प्रचार करती येशू कहे लग्लाँ, "पश्चात्ताप करो, काकरेकी स्वर्गक राज्य लग्गे आपुगल बा |"
\s येशूक शुरुक चेलाहुँक्रे
\r (मर्कूस १:१६-२०, लूका ५:१-११)
\p
\v 18 गालील-समुन्दरके आँरितिर नेगेबेर ऊ पत्रुस कना सिमोन और ओकर भैया अन्द्रियास, दुनु दादू-भैयनहे समुन्दरमे जाल मारत देख्लाँ | ओइने जालहारी रहिँत |
\v 19 ऊ ओइन्हे कलाँ, "मोरिक पाछे लागो, और मै तुहुरिन्हे मनैनके मछुवा बनैबुँ |"
\v 20 तब् तब्बेहेँ जालहुँक्रीहिन् छोरके ओइने हुँकार पाछे लागगिलैँ |
\v 21 वहाँसे जैतीजैती उहाँ दोसर दुइथो भैयन, जब्दियक छावन याकूब और ओकर भैया यूहन्नाहे ओइनके बाबा जब्दियक सँग लाउमे अपन जाल तङ्ग्रत देख्लाँ, और ऊ ओइन्हे बलैलाँ |
\v 22 तब् तब्बेहेँ लाउ और ओइनके बाबाहे छोरके ओइने हुँकार पाछे लागगिलैँ |
\s गालीलमे येशूक सेवाके काम
\r (लूका ६:१७-१९)
\p
\v 23 तब् येशू ओइनके सभाघरेम सिखैती, राज्यक सुसमाचार प्रचार करती, और मनैनकेमे रहल हरेक मेरके रोग और शारीरिक कमजोरी चोख्वैती सारा गालीलमे घुम्लाँ |
\v 24 हुँकार मजा काम सीरियाभर फैलगिल, और बेमरहियन, अर्थात मेरमेरके रोग और समस्यासे सताइल, भूत लागल, और मृगी लागल, और पक्षाघात हुइल सक्कुहुनहे मनैहुँक्रे हुँकार थेन नन्लाँ | और उहाँ ओइन्हे चोख्वादेलाँ |
\v 25 तब् गालील, डेकापोलिस, यरुशलेम, यहूदिया और यर्दन उपारसे बरवार भीड़हुँकरे हुँकार पाछे लागगिलैँ |
\c 5
\s पहाड़के उपदेश
\r (लूका ६:२०-२३)
\p
\v 1 भीड़हे देख्के उहाँ डँरवामे चहुँरलाँ, और ऊ बैठके सेक्लाँ तौ चेलाहुँक्रे हुँकार थेन अइलाँ |
\v 2 ऊ मुह खोल्लैँ और ओइन्हे सिखाई लग्लाँ:
\v 3 "धन्य आत्मामे दीन होउइयन, काकरेकी स्वर्गक राज्य ओइनेहेनके हो |
\v 4 धन्य शोक करुइयन, काकरेकी ओइने सान्त्वना भेटैहीँ |
\v 5 धन्य नम्रहुँकरे, काकरेकी ओइने पृथ्वीक अधिकार भेटैहीँ |
\v 6 धन्य धार्मिकतक लग भुँखुइयन और प्यास लगुइयन, काकरेकी ओइने तृप्त हुईहिँ |
\v 7 धन्य दयावन्तहुँकरे, काकरेकी ओइने दया भेटैहीँ |
\v 8 धन्य शुद्ध मन रहुइयन, काकरेकी ओइने परमेश्वरहे देख्हीँ |
\v 9 धन्य मेलमिलाप करुइयन, काकरेकी ओइने परमेश्वरके छावा कहलाजैहीँ |
\v 10 धन्य धार्मिकतक लग सताई पउइयन, काकरेकी स्वर्गक राज्य ओइनेहेनके हो |
\v 11 "धन्य हुईतो तुहुरे, जब मनैहुँक्रे मोरिक लग तुहुरिनके बात कट्हिँ और सतैहीँ, और ठगके तुहुरिनके विरोधमे सक्कु मेरके खराब बात बत्वैहीँ |
\v 12 तब् रमाऊ, और गजब खुशी होऊ, काकरेकी स्वर्गमे तुहुरिनके इनाम भारी हुई | काकरेकी अस्तेके तुहुरिनसे आघेक अगमवक्तनहे ओइने सताइल रहिँत |"
\s नोन और ज्योति
\r (मर्कूस ९:५०, लूका १४:३४-३५)
\p
\v 13 "तुहुरे पृथ्वीक नोन हुईतो, पर नोनके स्वाद चलजाई कलेसे उहिहे किहिँलेके फेनदोस्रे नोनार परना? उ ते बाहेर फेकैना और मनैनके गोरालेके दब्ना बाहेक दोसर कोनो कामक नै रहिजाईट |
\v 14 "तुहुरे संसारके ज्योति हुईतो | डँरवामे बैठाइल बजार नुके नै सेकत |
\v 15 मनैहुँक्रे दिया बारके मानालेके ते नै छोप्थाँ, पर सामदानमे धर्थाँ, और घरेम रहुइयन सक्कुहुनके लग उ ओजरार देहत |
\v 16 अस्तेहेँके तुहुरिनके ज्योति मनैनके आघे चम्के, और ओइने तुहुरिनके मजा काम देखिँत, और स्वर्गमे रहुइया तुहुरिनके बाबक महिमा करिँत् |
\s व्यवस्था पालन
\p
\v 17 "व्यवस्था और अगमवक्तनहे हटाई मै अइनु कना ना सम्झो | मै ओइन्हे मेटाई नै होके, पूरा करे अइनु |
\v 18 काकरेकी जात्तिके मै तुहुरिन्हे कहतुँ, "जबसम स्वर्ग और पृथ्वी टलके नै जाई तबसम सक्कु बात पूरा नै हुईट सम कोनो किसिमसे व्यवस्थामेसे एकथो मात्रा वा एकथो बुन्दा नै टली |
\v 19 तबेकमारे जे यी आज्ञाहुँक्रीहिनमेसे सक्कुहुनसे छुटीहे उलङ्घन करी, और मनैनहे ओस्तेहेँ करक सिखाई, स्वर्गक राज्यमे उ सक्कुहुनसे छुटी कहलाजाई |
\v 20 काकरेकी मै तुहुरिन्हे कहतुँ, "तुहुरिनके धार्मिकता शास्त्री और फरिसीनकेसे धेउर नै हुइल कलेसे तुहुरे कोनो रीतिलेके स्वर्गक राज्यमे प्रवेश नै करबो |
\s क्रोध और हत्या
\p
\v 21 "तुहुरे सुनल बतो, पुरान समयक मनैनहे असिक कहिगिल रहे, 'तैँ हत्या नै करिस', और जे हत्या करी उ दण्डक योग्य हुई |'
\v 22 पर मै तुहुरिन्हे कहतुँ, जे फेन अपन भैयासे क्रोध करत उ दण्डक योग्य हुई, और जे अपन भैयक अपमान करत, उ महासभामे जवाफदेही हुई | पर जे अपन भैयाहे 'तैँ मूर्ख' कहत, उ नरकके आगीमे परना जोखिममे रहि |
\v 23 "तबेकमारे तुँ वेदीमे अपन भेटी चह्राईबेर तोहाँरिक भैयक मनमे तोहाँर विरुद्धमे कुछु बा कना तुहिन्हे याद हुइल कलेसे,
\v 24 तोहाँरिक भेटी वहे वेदीक आघे छोरो, और जाऊ | शुरुमे अपन भैयासे मिलाप करो, और ओकर पाछे आके अपन भेटी चह्राऊ |
\v 25 "तोहाँरिक वादिकसँग अदालतमे जाईबेर डगरेमे मिलाप करलेऊ, नै ते वादी तुहिन्हे न्यायधीशके हाँथेम सौँपदि और न्यायधीश अफिसरके हाँथेम सौँपदि, और तुँ झेलमे परजिबो |
\v 26 जात्तिके, मै तुहुरिन्हे कहतुँ, तुँ एक-एक पैसा नै चुकाईट सम तुँ वहाँसे नै उम्कबो |
\s व्यभिचार
\p
\v 27 "तुहुरे असिक कहल सुनल बतो, 'तैँ व्यभिचार नै करिस |'
\v 28 पर मै तुहुरिन्हे कहतुँ, जे कोनो स्त्रीहे कामवासनक इच्छासे हेरत, उ आग्गिहिँसे अपन मनमे ओकर सँग व्यभिचार करसेकल रहत |
\v 29 यदि तोहाँर दाहिन आँखी तुहिन्हे पाप करे लगाइत  कलेसे, उहिन्हे निकारके फेँकादेऊ! काकरेकी तोहाँर सर्जे शरीर  नरकमे फेँकाजैनासे ते, बरु तोहाँर अङ्गहुँक्रीहिनमेसे  एकथो गुमैना   तोहाँर लग हितकारी  हुई  | 
\v 30 तोहाँरिक दाहिन हाँथ तुहिन्हे पाप करे लगाईत  कलेसे उहिन्हे काटके फेँकादेऊ | काकरेकी तोहाँरिक सर्जे शरीर नरकमे जैनासे बरु तोहाँर अङ्गहुँक्रीहिनमेसे एकथो गुमैना तोहाँर लग हितकारी हुई |
\s भोज तुट्ना
\r (मर्कूस १०:११-१२, लूका १६:१८)
\p
\v 31 "असिन फेन कहिगिल बा, कि 'जे अपन जन्नीहे छोरत, उ उहिन्हे छुटपत्र लिखदेहे |'
\v 32 पर मै तुहुरिन्हे कहतुँ, जे अपन जन्नीहे व्यभिचारके कारण बाहेक दोसर कारणसे छोरी कलेसे, उ उहिन्हे व्यभिचारिणी बनाईट, और जे छोरल जन्नीकसँग भोज करी, उ व्यभिचार करी |
\s कसम और सत्यता
\p
\v 33 "फेनदोस्रे तुहुरे सुनल बतो, कि पुरान समयक मनैनहे कहिगिल रहे, 'तैँ झूठा कसम नै खाईस, पर परमप्रभुक लग खाइल कसम तैँ पूरा करिस |'
\v 34 पर मै तुहुरिन्हे कहतुँ, कसम खैबे ना करो | स्वर्गक नाउँमे कसम जिन खाऊ, काकरेकी उ परमेश्वरके सिंहासन हो,
\v 35 ना ते पृथ्वीक, काकरेकी उ हुँकार पाउदान हो, ना ते यरुशलेमके, काकरेकी उ महाराजक शहर हो |
\v 36 अपन कपारिक कसम जिन खाऊ, काकरेकी तुँ एकथो भुत्लाहे उज्जर या करिया बनाई नै सेक्बो |
\v 37 तुहुरिनके कहल वचन भर 'हो' कलेसे 'हो,' 'नै हो' कलेसे 'नै हो,' किल होए | यिहिन्से धेउर भर दुष्टतामेसे आईत |
\s प्रतिशोध
\r (लूका ६:२७-३६)
\p
\v 38 "तुहुरे सुनल बतो, असिक कहिगिल रहे, 'आँखिक बदला आँखी, और दाँतके बदला दाँत |'
\v 39 पर मै तुहुरिन्हे कहतुँ, दुष्टक प्रतिस्पर्धा जिन करो | जे तोहाँर दाहिन गालमे चट्काई, उहिन्हे दोसर फेन दोगदेऊ |
\v 40 यदि कोनो मनैया मुद्दा चलाके तोहाँरिक कुरथा लेना दाबी करता कलेसे, उहिन्हे तोहाँरिक सुरुवाल फेन दैदेऊ |
\v 41 यदि केऊ तुहिन्हे एक किलोमिटर जैना बाध्य बनाईता कलेसे, ओकर सँग दुई किलोमिटर जादेऊ |
\v 42 तुहिन्से मगुइयाहे देऊ, और तुहिन्से कर्जा लेहे चहुइयाहे इन्कार नै करो |
\v 43 "तुहुरे असिक कहल सुनल बतो, 'अपन छिमेकीहे प्रेम करो, और अपन दुश्मनहे घृणा करो |'
\v 44 पर मै तुहुरिन्हे कहतुँ, अपन शत्रुनहे प्रेम करो, और तुहुरिन्हे सतुइयनके लग प्रार्थना करो,
\v 45 और तुहुरे स्वर्गमे रहुइया अपन बाबक छावा हुईबो | ऊ खराब और मजा दुनु जहनहे सुर्यक ताप देथाँ, और धर्मी और पापी दुन्हुनके लग पानी बर्सैथाँ |
\v 46 काकरेकी यदि तुहुरिनसे  प्रेम करुइयनहे किल प्रेम करथो कलेसे तुहुरिन्हे का ईनाम बा? का महसूल उठुइयन फेन ओस्तेके नै करथाँ का?
\v 47 तुहुरे अपन दादू-भैयनहे किल अभिवादन करथो कलेसे दोसर जहनसे धेउर का करलो? का अन्यजातिहुँक्रे फेन ओस्तेहेँके नै करथाँ का?
\v 48 तबेकमारे जसिन तुहुरिनके स्वर्गमे रहुइया बाबा सिद्ध बा, तुहुरिन्हे फेन ओस्तेहेँ सिद्ध हुई परत |"
\c 6
\s गुप्त-दान और प्रार्थना
\r (लूका ११:२-४)
\p
\v 1 "होशियार बैठो, तुहुरे मनैनहे देखाइक लग धर्म (मजा) काम नै करो | नै ते स्वर्गमे रहुइया तुहुरिनके बाबासे तुहुरे कुछु इनाम नै भेटैबो |
\v 2 तबेकमारे जब तुहुरे दान देबो, तब् अपन आघे तुरही जिन बजाऊ, जसिके पाखण्डीहुँकरे सभाघरेम और डगरमे मनैनसे प्रशंसा पाइक लग करथाँ | जात्तिके, मै तुहुरिन्हे कहतुँ, ओइने अपन इनाम भेटासेकल बताँ |
\v 3 पर जब तुँ दान देबो, तोहाँरिक दाहिन हाँथ का करता उ बा ऊ हाँथ पता नै पाए |
\v 4 तोहाँरिक दान गुप्तमे होए, और गुप्तमे रहुइया तोहाँरिक बाबा तुहिन्हे इनाम दि |
\v 5 जब तुँ प्रार्थना करबो तब् पाखण्डीनके हस नै होऊ, काकरेकी ओइने सभाघरहुँक्रीहिनमे और डगरके कोन्वामे मनै देखिँत कहिके ठरह्याके प्रार्थना करना मन परैथाँ | जात्तिके, मै तुहुरिन्हे कहतुँ, ओइने अपन इनाम भेटासेकल बताँ |
\v 6 पर जब तुँ प्रार्थना करबो, अपन भितरका कोन्तीमे जाऊ, और दवार लगाके गुप्तमे रहुइया तोहाँरिक बाबाहे प्रार्थना करो, और गुप्तमे देखुइया तोहाँरिक बाबा तुहिन्हे इनाम दि |
\v 7 और प्रार्थना करेबेर अन्यजातिनके हस बिनाकामक जिन बरबराऊ | काकरेकी बहुत्ते शब्दमे बोल्लेसे ओइनके सुनुवाई हुईट कना ओइने विचार करथाँ |
\v 8 तबेकमारे ओइनके हस नै हुइहो | काकरेकी तुहुरे हुँकिनसे मंग्नासे आघेसे तुहुरिन्हे कोन-कोन चिजके खाँचो बा, उ तुहुरिनके बाबा जानत |
\v 9 "पर तुहुरे यी मेरके प्रार्थना करहो: 'हे हमारिक बाबा, जे स्वर्गमे बतो, तोहाँर  नाउँ पवित्र होए |
\v 10 तोहाँर  राज्य आए | तोहाँरिक  इच्छा जसिन स्वर्गमे बा, ओस्तेहेँ यी पृथ्वीमे पूरा होए |
\v 11 हम्रिहिनहे आज हमारिक दिनभरिक खाना देऊ  |
\v 12 हमारिक अपराध क्षमा करदेऊ, जसिके हम्रे अपन अपराधीहुँक्रीहिनहे क्षमा करल बती |
\v 13 हम्रिहिनहे परीक्षामे परे ना देहो, पर खराबीसे बचाऊ | [ काकरेकी राज्य, पराक्रम और महिमा सदासर्वदा तोहाँरे  हुँइत, आमिन |]'
\v 14 काकरेकी तुहुरे मनैनके अपराध क्षमा करबो कलेसे तुहुरिनके स्वर्गमे रहुइया बाबा फेन तुहुरिन्हे क्षमा करी |
\v 15 पर तुहुरे मनैनके अपराध क्षमा नै करबो कलेसे तुहुरिनके स्वर्गमे रहुइया बाबा फेन तुहुरिन्हे क्षमा नै करी |
\s उपवास
\p
\v 16 "जब तुहुरे उपवास बैठ्बो, तब् पाखण्डीनके हस उदासी मुहार नै देखाऊ | काकरेकी मनैनहे उपवास बैठल देखाइक लग ओइने अपन मुहार अंधार बनैथाँ | जात्तिके, मै तुहुरिन्हे कहतुँ, ओइने अपन इनाम भेटासेकल बताँ |
\v 17 पर तुँ भर उपवास बैठ्लेसे अपन कपारिम तेल लगाऊ, और अपन मुह धोऊ |
\v 18 और तोहाँर उपवास मनैहुँक्रे नै हो, पर गुप्तमे रहुइया बाबा देखे, और गुप्तमे देखुइया तोहाँर बाबा तुहिन्हे इनाम दि |"
\s स्वर्गक सम्पत्ति
\r (लूका १२:३३-३४, १६:१३)
\p
\v 19 "अपन लहक पृथ्वीमे धन-सम्पत्ति नै कुरह्याऊ, जहाँ किरा और खियासे उ नष्ट होजाईट और जहाँ चोरहुँक्रे घर फोरके उ चोरैथाँ |
\v 20 पर अपन लहक स्वर्गमे धन-सम्पत्ति कुरह्याऊ, जहाँ किरा और खियालेके नष्ट नै हुइत, और चोरवा फेन नै चोराईट |
\v 21 काकरेकी जहाँ तुहुरिनके धन रहत, वहैँ तुहुरिनके मन फेन रहत |
\v 22 "आँखी शरीरके दिया हो | तबेकमारे यदि तोहाँर आँखी ठीक बताँ कलेसे, तोहाँर पूरा शरीर ओजरार रहि |
\v 23 पर तोहाँर आँखी बिग्रल बताँ कलेसे, तोहाँर पूरा शरीर अंधार रहि | तबेकमारे तोहाँर भित्तर रहल ओजरार भर अंधार होगिल कलेसे, उ अंधार कतरा घोर रहत !
\v 24 "केऊ फेन दुइथो मलिकवनके सेवा करे नै सेकत | काकरेकी उ एकथोहे घृणा करी और दोसरहे प्रेम करी | अथवा उ एकथोकमे भक्ति धारी, और दोसरहे तुच्छ मानी | तुहुरे परमेश्वर और धनके सेवा करे नै सेक्बो |
\s चिन्ता और फिक्री
\r (लूका १२:२२-३१)
\p
\v 25 "तबेकमारे मै तुहुरिन्हे कहतुँ, "का खैबुँ, का पिबुँ' कहिके अपन प्राणके लग और 'का घल्बुँ' कहिके अपन शरीरके लग फिक्री जिन करो |' का जीवन खैना चिजसे और शरीर लुग्गाफाटासे भारी नै हो?
\v 26 आकाशके चिरैँचुरुंगीनहे हेरो | ओइने ना ते बिया छित्थाँ, ना अनाज कटनी करथाँ, ना देहरीमे जकैथाँ, पर तुहुरिनके स्वर्गक बाबा ओइन्हे खवाईट | का तुहुरे ओइनसे धेउर मूल्यवान् नै हुईतो?
\v 27 तुहुरिनमेसे के फिक्री करके अपन आयुमे एक घड़ी फेन थपे सेकत?
\v 28 तब् लुग्गाफाटक लग तुहुरे काकरे फिक्री करथो? मैदानके लिली फूलाहे हेरो, उ कसिक बहरथाँ | ओइने ना मेहनत करथाँ, ना डोरा कत्थाँ |
\v 29 पर मै तुहुरिन्हे कहतुँ, सोलोमन राजा फेन अपन सारा वैभवमे ओइनमेसे एक्के हस नै घालल रहे |
\v 30 आज रना और दोसर दिन आगीमे फेँकाजैना घाँसहे परमेश्वर असिके घलैथाँ कलेसे, ए अल्पविश्वासीहुँक्रे, का तुहुरिन्हे झन धेउर ऊ नै घलैहीँ का?
\v 31 तबेकमारे 'का खैबुँ?' कि 'का पिबुँ?' कि 'का घालम?' कहिके फिक्री नै करो |
\v 32 काकरेकी अन्यजातिहुँक्रे यी सक्कु चीज खोज्थाँ, और तुहुरिनके स्वर्गमे रहुइया बाबा तुहुरिन्हे यी सक्कु चिजके आवश्यकता बा कहिके जानत |
\v 33 पर आघे हुँकार  राज्य और हुँकार  धार्मिकतक खोजी करो, और यी सक्कु चीज तुहुरिनके लग थपजैहीँ |
\v 34 तबेकमारे काल्हिक दिनक लग फिक्री नै करो, काकरेकी काल्हिक दिन अपन फिक्री अप्निहीँ करी | आझिक दुःख आझिके लहक धेउर बा |"
\c 7
\s दोसुर जहनहे दोष नै लगैना
\r (लूका ६:३७-३८, ४१-४२)
\p
\v 1 "दोसर जहनहे दोषी जिन ठहराऊ, तौ तुहुरे फेन दोषी नै ठहराजैबो |
\v 2 काकरेकी जसिके तुहुरे दोसर जहनहे दोषी ठहरैठो, ओस्तेहेँके तुहुरे फेन दोषी ठहराजैबो | जोन नापलेके तुहुरे नप्थो, ओस्तेहेँके तुहुरिनके लग फेन नापजाजाई |
\v 3 "काकरे तैँ अपन भैयक आँखीमे रहल धुरके कण देख्थे, पर तोरिक  अपने आँखीमे रहल ठेत्की भर पता नै पैठे?
\v 4 अथवा तोरिक  अपने  आँखीमे  ठेत्की बा कलेसे कसिक  तैँ अपन भैयाहे कहे सेक्बो, 'महिन्हे तोरिक आँखीमेसे   धुरिक कण निकारे दे |'
\v 5 ए पाखण्डी, आघे अपने आँखीमेसे बुट्का निकारो, तब् अपन भैयक आँखीमेसे धुरिक कण निकारक लग तुँ सफासे देखे सेक्बो |
\v 6 "ज्या पवित्र बा उ कुकरीनहे नै देऊ | अपन मोतीहुँक्रीहिनहे सुरिनके आघे नै फेँकाऊ, नै ते ओइने गोरालेके उहिन्हे किच्लादिहिँ और घुमके तुहिनेहे हमला करहिँ |"
\s प्रार्थनक लग प्रोत्साहन
\r (लूका ११:९-१३)
\p
\v 7 "माँगो ते तुहुरिन्हे  देजाई, खोजो  ते तुहुरे भेटैबो, ढकढकाऊ  ते तुहुरिनके लग खोलजाजाई |
\v 8 काकरेकी जे माँगत, उहिन्हे मिलत, जे खोजत, उ भेटाईट, जे ढकढकाई, ओकर लग दवार खोलजाजाई |
\v 9 "तुहुरिनमेसे कोन मनैया हुई, जेकर छावा रोटी मागी ते उहिन्हे ढुङ्गा दि?
\v 10 कि मच्छी मागी ते उहिन्हे सँप्वा दि?
\v 11 तबेकमारे तुहुरे दुष्ट होके फेन मजा चीज देहे जन्थो कलेसे, स्वर्गमे रहुइया तुहुरिनके बाबा उहिन्से मँगुइयनहे कतरा धेउर करके मजा चीज दि |
\v 12 मनैहुँक्रे तुहुरिनसे  जसिन व्यवहार करिँत् कना तुहुरे चहथो, तुहुरे फेन ओइनके सँग ओस्तेहेँक  व्यवहार करो, काकरेकी यहे व्यवस्था और अगमवक्तनके शिक्षाके सारांश हो |
\s साँकिर और चाकर दवार
\r (लूका १३:२४)
\p
\v 13 "साँकिर दवार सोज भित्तर पैँठो, काकरेकी विनाशमे पुगैनाँ दवार चाकर और डगर सजिलो रहत, और यम्नेसे भित्तर जउइयन बहुत्ते  रथाँ |
\v 14 काकरेकी जीवनमे पुगैनाँ दवार साँकिर रहत और डगर अप्थ्यारो रहत, जे जीवनमे पुगाईट, और उ भेतुइयन थोरचे किल रथाँ |
\s रुख्वा और ओकर फारा
\r (लूका ६:४३-४४, १३:२५-२७)
\p
\v 15 "झुटा अगमवक्तनसे होशियार बैठो, जे तुहुरिनके थेन भेँरवक भेसमे अइथाँ, पर भित्तर भर डर लग्ना मेरके ब्वाँसाहुँक्रीहिनके हस रथाँ |
\v 16 ओइनके फारासे तुहुरे ओइन्हे चिहिन्बो | का काँटक रुख्वामेसे अंगुर अथवा सिउँड़ीमेसे अञ्जीर तुरजाईट?
\v 17 ओस्तेहेँके हरेक मजा रुख्वा मजा फारा फराईट | पर खराब रुख्वा खराब फारा फराईट
\v 18 मजा रुख्वा खराब फारा फराई नै सेकत, ना ते खराब रुख्वा मजा फारा फराई सेकत
\v 19 मजा फारा नै फरैना हरेक रुख्वा काटके ढलादेजाईट, और आगीमे फेँकाजाईट |
\v 20 असिके उ अगमवक्तनहे ओइनके फारासे चिहिन्बो |
\v 21 "महिन्हे 'प्रभु, प्रभु' कहुइया सक्कु जाने स्वर्गक राज्यमे प्रवेश नै करहिँ | स्वर्गमे रहुइया मोरिक बाबक इच्छा पालन करुइया मनैया किल परमेश्वरके राज्यमे प्रवेश करी |
\v 22 उ दिन बहुत्ते जाने महिन्हे कहिहिँ, 'प्रभु, प्रभु का हम्रे अप्निक नाउँमे अगमवाणी नै बोल्ली? अप्निक नाउँमे भूत्वन नै खदेरली | और अप्निक नाउँमे मेरमेरके शक्तिशाली काम नै कर्ली का?'
\v 23 तब् मै ओइन्हे सफासे कहम, "मै तुहुरिन्हे कबु नै चिन्हल हुईतुँ | ए अधर्म काम करुइयन, महिन्से दूर होजाऊ |'
\s दुइ मेरके जग
\r (लूका ६:४७-४९)
\p
\v 24 "तबेकमारे जे मोरिक वचन सुनत और पालन करत, मै एकथो बुद्धिमान मनैयक सँग ओकर तुलना करथुँ, जे अपन घर चट्टानमे बनाइल |
\v 25 तब् पानी बर्सल, और बहार आइल, और आँधी आइल और उ घरेम ठक्कर खाइल, तभुन उ घर नै ढलल | काकरेकी उ चट्टानमे बैठाइल रहे |
\v 26 जे मोरिक यी वचन सुनके फेन पालन नै करत, ओकर तुलना एकथो मूर्ख मनैयक सँग करजाजाईट, जे अपन घर बालुमे बनाइल |
\v 27 पानी बर्सल, और बहार आइल, और आँधी आइल और उ घरेम ठक्कर खाइल, और उ घर ढलगिल, तब् ओकर बरवार नोक्सान हुइलिस |"
\v 28 येशू यी बात कहिके सेक्लाँ तौ भीड़ हुँकार शिक्षा सुनके छक्क परगिल |
\v 29 काकरेकी ऊ ओइनके शास्त्रीनके हस नै होके, पर अधिकार पाइल मनैयक हस सिखाँईट |
\c 8
\s कोर लागल मनैया चोखैलक
\r (मर्कूस १:४०-४५, लूका ५:१२-१६)
\p
\v 1 उहाँ डँरवामेसे उतरके सेक्लाँ तब् बरवार भीड़ हुँकार पाछे लागगिल |
\v 2 एकथो कोर लागल मनैया हुँकार थेन आइल, और हुँकार आघे ठेहुनी टेक्के असिक कहल, "हे प्रभु, अप्निक इच्छा हुई कलेसे महिन्हे चोख्वाई सेक्बी |"
\v 3 उहाँ अपन हाँथ पसारके उहिन्हे छुलैँ, और कलाँ, "मोरिक मन कहता, तुँ चोखाजाऊ |" जुरतेहेँ ओकर कोर चोखागैलिस |
\v 4 तब् येशू उहिन्हे कलाँ, "किहुहे नै कहोहो | पर जाऊ, और अपनहे पूजाहारीनके थेन देखाऊ, और मोशक आज्ञा करल भेटी चह्राऊ, और मनै जानिँत |"
\s कप्तानके विश्वास
\r (लूका ७:१-१०)
\p
\v 5 येशू कफर्नहुममे जाईबेर एकथो कप्तान हुँकार थेन आके बिन्ती करे लागल | उ कहल,
\v 6 "हे प्रभु, मोरिक नोकर पक्षाघातसे गजब दुःख पाके घरेम खतलपात लेले बा |"
\v 7 उहाँ उहिन्हे कलाँ, "मै आके उहिन्हे चोख्वादेहम |"
\v 8 पर कप्तान कहल, "हे प्रभु, अप्निहे मोरिक घरेम स्वागत करना लायकके मै नै हुईतुँ | पर वचन किल बोल्दी, और मोरिक नोकर चोखाजाई |
\v 9 काकरेकी मै फेन अधिकारीनके अधीनमे बतुँ, और मोरिक अधीनमे सिपाहीन बताँ | मै एकथोहे 'जा" कथुँ तौ उ जाईत, और दोसरहे 'आ जा' कथुँ, तौ उ आईत | मोरिक नोकरहे 'असिक कर' कथुँ, तौ उ करत |"
\v 10 ओकर बात सुनके येशू आश्चर्य मन्लाँ, और अपन पाछे अउइयनहे कलाँ, "जात्तिके, मै तुहुरिन्हे कहतुँ, इस्राएलमे फेन अतरा भारी विश्वास मै नै भेटाइल हुईतुँ |
\v 11 मै तुहुरिन्हे कहतुँ, "पुरुव और पश्छिउँ ओहोँरसे बहुत्ते जाने अइहिँ, और अब्राहाम, इसहाक और याकूबके सँग स्वर्गक राज्यक भोजमे  बैठीहीँ |
\v 12 पर राज्यक सन्तान बाहिरी अन्धकारमे फेँकाजैहीँ | वहाँ मनैनहे रुई परहिन और दाँत पिसे  परहिन |"
\v 13 तब् येशू कप्तानहे कलाँ, "जाऊ, जसिन तुँ विश्वास करल बतो, ओस्तेहेँ तुहिन्हे होए |" तब् उ नोकर तब्बेहेँ चोखागैल |
\s रोगीहुँक्रे चोखैलक
\r (मर्कूस १:२९-३४, लूका ४:३८-४१)
\p
\v 14 पत्रुसके घरेम अइलाँ ते येशू ओकर माउहे जूरीसे पस्रल देख्लाँ |
\v 15 ऊ ओकर हाँथ छुलाँ, और जूरी उहिन्हे छोरदेहल | तब् उ उठ्लिन, और हुँकार सेवा करलिन |
\v 16 जब संझा हुइल, तब् ओइने हुँकार थेन भूतवा लागल बहुत्ते जहनहे नन्लाँ | और ऊ वचनेसे भूतनहे निकरलाँ, और जत्थुक बेमार मनै रहिँत, सक्कुहुनहे चोख्वादेलाँ |
\v 17 यशैया अगमवक्तक बोलल अगमवाणी पूरा हुइक लग यी हुइल रहे, "ऊ अप्निहीँ हमारिक दुर्बलतनहे लेलाँ, और हमार रोगहुँक्रीहिनहे उठालैगिलैँ |"
\s येशूक पाछे लग्लेसे तिरे परना मूल्य
\r (लूका ९:५७-६२)
\p
\v 18 जब येशू अपन आँजर-पाँजर बरवार भीड़ देख्लैँ, उ झिलके उपार जाई कलाँ |
\v 19 एकथो शास्त्री हुँकार थेन आइल, और हुँकिनहे कहल, "गुरुजी, अप्नी जहाँ-जहाँ जैबी, मै अप्निक पाछे लागम |"
\v 20 येशू उहिन्हे कलाँ, "गिदारिनके दोँदर और आकाशके चिरैँचुरुंगीनके घोल रथिन, पर मनैयक छावक लग ते मुन्ता धरना फेन ठाउँ नै हो |"
\v 21 हुँकार चेलनमेसे दोसर एकथो कहल, "प्रभु, आघे  जाके महिन्हे मोरिक बाबाहे  भँथारे जाई दि |"
\v 22 पर येशू उहिन्हे कलाँ, "मोरिक पाछे आऊ, मुर्दनहे ओइनके अपन मुर्दाहे भथारिँत |"
\s येशू आँधीहे शान्त पर्लक
\r (मर्कूस ४:३५-४१, लूका ८:२२-२५)
\p
\v 23 उहाँ  लाउमे चहुँरलाँ ते,  हुँकार चेलाहुँक्रे हुँकार पाछे लाग्गिलाँ |
\v 24 एकचुत्ते समुन्दरमे बरवार आँधी आइल, और उ छाल लाउहे छोपे लागल | येशू निदाइल रहिँत |
\v 25 चेलाहुँक्रे आके असिक कती जगैलाँ, "बचाई प्रभु! हम्रे नाश हुई लग्लि |"
\v 26 येशू ओइन्हे कलाँ, "अल्पविश्वासी मनै, तुहुरे काकरे डरैथो?" तब् उठ्के ऊ बयाल और समुन्दरहे डत्लाँ, और आँधी बिरकुल शान्त होगिल |
\v 27 यी कसीन मनैया हुँइत, काकरेकी बयाल और समुन्दर फेन हिँकार आज्ञा मन्थाँ" कहिके ओइने छक्क परगिलैँ |
\s भूतवा लागल दुइथो मनै
\r (मर्कूस ५:१-२०, लूका ८:२६-३९)
\p
\v 28 जब ऊ उपार गदरिनीहुँक्रीहिनके मुलुकमे अइलैँ, तब् भूतवा लागल दुइथो मनै चिहानमेसे आईबेर हुँकिनहे भेटैलाँ | ओइने अतरा डर लग्ना मेरके रहिँत, कि केऊ फेन वहाँसे आई-जाई नै सेके |
\v 29 ओइने असिक कती चिल्लैलाँ, "हे परमेश्वरके छावा, अप्निक हमारसँग का सरोकार? हमारिक समय बिना पुग्ले हम्रिहिनहे दुःख देहे अप्नी यहाँ आइल बती?"
\v 30 ओइनसे थोरिक दूर बहुत्ते सुरिनके एकथो बथान चह्रत रहे |
\v 31 भूतवाहुँक्रे हुँकिनहे असिक कहिके बिन्ती करलाँ, "यदि अप्नी हम्रिहिनहे निकारती कलेसे हम्रिहिनहे सुरिनके बथानमे पठादि |"
\v 32 तब् ऊ ओइन्हे कलाँ, "जाऊ |" तब् ओइने निकरके सुरिनकेमे पैँठ्गैलैँ, और सुरिनके पूरा बथान हरबरैती पख्वामेसे गिरके पानीमे डुबके मुगैलाँ |
\v 33 सुवर चह्रुइयन भाग्गैलाँ, और बजारमे जाके सक्कु बात, और उ भूत लगुइयनहे का हुइलिन उ सुनादेलाँ |
\v 34 तब् सर्जे बजारके मनै येशूहे भेट करे निकरके आगिल, और हुँकिनहे देख्के मनै ओइनके इलाकामेसे चलजाई कहिके हुँकिनहे बिन्ती करे लग्लाँ |
\c 9
\s येशू पक्षघातीहे चोख्वैलाँ
\r (मर्कूस २:१-१२, लूका ५:१७-२६)
\p
\v 1 ओकर पाछे येशू लाउमे चहुँरके उपार गैलाँ, और हुँकार अपन बजारमे अइलाँ |
\v 2 मनै खटियामे पस्रल एकथो पक्षघात रोग लागल मनैयाहे हुँकार थेन नन्लाँ | येशू ओइनके विश्वास देख्के पक्षघातीहे कलाँ, "छावा, साहस कर | तोरिक पाप क्षमा होगिल |"
\v 3 शास्त्रीनमेसे केऊ-केऊ आपसमे कलाँ, "यी परमेश्वरके निन्दा करतैँ |"
\v 4 येशू ओइनके विचार बुझके कलाँ, "तुहुरे काकरे अपन हृदयमे दुष्ट विचार करथो?
\v 5 काकरेकी का कना सजिलो बा, 'तोरिक पाप क्षमा होगिल' कना कि 'उठ और नेंग' कना?
\v 6 पर मनैयक छावाहे पृथ्वीमे पाप क्षमा करना अधिकार बा कहिके तुहुरे जाने सेको |" तब् उहाँ उ पक्षघातीहे कलाँ, "उठ, अपन खटिया बोक, और घरे जा |"
\v 7 तब् उ उठल, और अपन घर ओहोँर चलगिल |
\v 8 जब भीड़ यी देखल, तब् ओइने डरागैलाँ, और मनैनहे असिन शक्ति देहुइया परमेश्वरके प्रशंसा करलाँ |
\s मत्तीहे बोलावत
\r (मर्कूस २:१३-१७, लूका ५:२७-३२)
\p
\v 9 येशू वहाँसे जाईबेर मत्ती कना एकथो मनैयाहे कर उठैना अड्डामे बैठल देख्लाँ, और उहिहे कलाँ, "मोरिक पाछे लाग |" तब् उ उठल और हुँकार पाछे लाग्गैल |
\v 10 जब उहाँ खाई बैठ्लाँ, तब् बहुत्ते कर उठुइयन और पापीहुँकरे आके येशू और हुँकार चेलनके सँग खाई बैठ्लैँ |
\v 11 जब फरिसीहुँकरे उ देख्लाँ, तब् हुँकार चेलनहे कलाँ, "काकरे तुहुरिनके गुरु कर उठुइयनके और पापीनके सँग खैथाँ?"
\v 12 यी सुनके उहाँ कलाँ, "निरोगीनहे वैद्यक आवश्यकता नै रहत, पर रोगीनहे रहत |
\v 13 पर जाके यकर अर्थ का हो तुहुरे सीखो: 'मै बलिदान नै, दया चहथुँ |' काकरेकी मै धर्मीनहे नै हो, पर पापीनहे बलाई अइनु |"
\s उपवास सम्बन्धी प्रश्न
\r (मर्कूस २:१८-२२, लूका ५:२७-३२)
\p
\v 14 तब् यूहन्नक चेलाहुँक्रे हुँकार थेन अइलाँ, और हुँकिनहे पुछ्लाँ, "काकरे हम्रे और फरिसीहुँकरे उपवास बैट्ठी, पर अप्निक चेलाहुँक्रे उपवास नै बैट्ठाँ?"
\v 15 येशू ओइन्हे कलाँ, "जबसम दुलाहा बरत्यनसँग रहत, का ओइने शोक मनैथाँ? पर उ दिन अइहिँ जब दुलाहा ओइनके थेनसे लैजाजैहीँ | तब् ओइने उपवास बैठीहीँ | 
\v 16 "केऊ फेन पुरान लुग्गामे लावा लुग्गक पेउँदा नै लगाईट | काकरेकी लावा पेउँदा लुग्गाहे फटादेहत, और लुग्गा आउर धेउर फातजाईट |
\v 17 केऊ फेन पुरान छालक मशकमे लावा दाखमद्य नै धारत, नै ते मशक फुटजाईट, और दाखमद्य अँराजाईट, और मशक खत्तम होजाईट | पर लावा दाखमद्य लावा छालक मशकमे धारजाईट, और दुनु बचजाईट |"
\s याइरसके छाई
\r (मर्कूस ५:२१-४३, लूका ८:४०-५६)
\p
\v 18 जब उहाँ ओइन्हे यी बात बताईट रहिँत, तब् सभाघरेम एकथो शासक आइल, और हुँकिनहे दण्डवत् करके कहल, "मोरिक छाई भर्खरे मुअल, पर आके ओकर उप्पर अपन हाँथ धारदी, और उ जीजाई |"
\v 19 येशू उठ्लैँ और अपन चेलनके सँग ओकर पाछे गैलैँ |
\v 20 तब्बेहेँ बाह्र बर्षसे खुन बहना रोग रहल एकथो जन्नी मनैया पाछेसे आके हुँकार लुग्गक आँरितिर छुअल |
\v 21 काकरेकी उ मनमने सोँचल रहे, "मै हुँकार लुग्गा किल छुअम कलेसे फेन मै चोखाजिम |"
\v 22 फिरिकसे घुमके हेरलैँ ते येशू उ जन्नीहे देख्लाँ, और कलाँ, "छाई, हरेस जिन खा, तोरिक विश्वास तुहिन्हे चोख्वाइल बा |" उ जन्नी तब्बेहेँ चोखागैल |
\v 23 और  येशू जब शासकके घरेम पुग्लाँ, ऊ बस्या बजुइयन और भीड़हे खैलाबैला मचाइल देख्लाँ |
\v 24 ऊ ओइन्हे कलाँ, "बाहेर जाऊ, काकरेकी लौँदी मुअल नै हो, पर सुतल बा |" ओइने हुँकारमे हाँस देलाँ |
\v 25 भीड़हे निकारके सेक्के ऊ भित्तर पैठ्लाँ, और उ लौँदीक हाँथ पकरलैँ ते, और उ लौँदी जुरुकसे उठ्गिलस |
\v 26 और यी बातके चर्चा उ देशभर फैलगिल |
\s दुइथो आँधर मनै
\p
\v 27 जब येशू वहाँसे जाईबेर दुइथो आँधर मनै "हे दाऊदके छावा, हमारिक उप्पर दया करी" कहिके चिल्लैती हुँकार पाछे-पाछे लागगैलाँ |
\v 28 जब उहाँ घरेम पैठ्लाँ उ आँधर मनै हुँकार थेन अइलाँ | येशू ओइन्हे कलाँ, "मै यी करे सेकदारम कहिके का तुहुरे विश्वास करथो?" ओइने हुँकिनहे कलाँ, "हाँ, प्रभु |"
\v 29 तब् ऊ ओइनके आँखी छुके कलाँ, "तुहुरिनके विश्वास अनुसार तुहुरिन्हे होए |"
\v 30 तब् ओइनके आँखी खुलगैलिन | येशू असिक कहिके ओइन्हे कड़ा  आज्ञा देलाँ, "यी बात केऊ फेन पता ना पाए |"
\v 31 पर ओइने गैलाँ, और उ पूरा इलाकामे हुँकार कीर्ति फैलादेलैँ |
\v 32 जब ओइने निकरके बाहेर जाईत रहिँत, तब् भूतवा लागल एकथो लट्वा मनैयाहे हुँकार थेन नानगिल |
\v 33 भूतवा निकरके सेकल ते उ लट्वा बोलल | तब् "इस्राएलमे कबु नै असिन देख्गिल रहे" कती भीड़ छक्क परगिल |
\v 34 पर फरिसीहुँकरे कहे लग्लाँ, "भूत्वनके मलिकवासे यी भूतवा निकारत |"
\s काम करुइयनहे कमि
\p
\v 35 येशू सक्कु बजार और गाउँ ओहोँर ओइनके सभाघरहुँक्रीहिनमे शिक्षा देती, राज्यक सुसमाचार प्रचार कर्ती और मेरमेरके रोग और कमजोरीनहे चोख्वैती नेंग्लैँ |
\v 36 पर भीड़हे देख्के हुँकार मन ओइनके लग सोगागैलिन | काकरेकी ओइने गोठाला बिनक भेँरीन हस हैरान और बिना सहारक हुइल रहिँत |
\v 37 तब् उ अपन चेलनहे कलाँ, "फसल ते प्रशस्त बा, पर कतुइया मजदूर थोरचे बताँ |
\v 38 तबेकमारे खेतवक प्रभुहे प्रार्थना करो, कि ऊ अपन खेतवा काटक लग मजदूर पठादेहे |"
\c 10
\s बाह्रथो चेलनके सेवाके काम
\r (मर्कूस ३:१३-१९, ६:७-१३, १३:९-१३, लूका ६:१२-१६, ९:१-६, १२:२-९, २१:१२-१७)
\p
\v 1 ऊ अपन बाह्रथो चेलनहे बलाके अशुद्ध आत्मनहे निकरना और सक्कु मेरके रोग और कमजोरीनहे चोख्वैना अधिकार ओइन्हे देलाँ |
\v 2 बाह्रथो प्रेरितहुँक्रीहिनके नाउँ यी हुईतीन, शुरुक पत्रुस कना सिमोन और ओकर भैया अन्द्रियास, जब्दियक छावा याकूब और ओकर भैया यूहन्ना,
\v 3 फिलिप और बारथोलोमाई, थोमा और कर उथुइया मत्ती, अल्फयसके छावा याकूब और थेदियस,
\v 4 सिमोन कनानी और यहूदा इस्करियोत, जे येशूहे पकरवादेहल |
\v 5 येशू यी बाह्रथो चेलनहे असिक कहिके आज्ञा देके पथैलैँ, "अन्यजातिनके माझमे  नै जैहो, और सामरीनके बजारमे  नै पैँठ्हो |
\v 6 पर इस्राएल जातिक हेराइल भेँरीनके थेन जैहो |
\v 7 'स्वर्गक राज्य लग्गेहेँ आगिल बा,' कती प्रचार करो |
\v 8 बेमार मनैनहे चोख्वाऊ, मुअल मनैनहे जित्ती बनाऊ, कोरीन (कुष्ठरोगीन) हे शुद्ध पारो, भूतनहे निकारो | तुहुरे फोखत्यामे भेटैलो, फोखत्यामे देऊ |
\v 9 तुहुरे अपन पटुकामे सोन, चाँदी और तामक सिक्का नै बोक्हो,
\v 10 यात्रक  लग झोली, दुइथो कुरता, जुत्ता, लट्ठी  नै लेउ | काकरेकी मजदूरहे ओकर खाना पाईक  परत |
\v 11 "जोन बजार या गाउँमे तुहुरे पैँठ्बो, वहाँ के योग्य बा कहिके  खोज्हो, और उ वहाँसे विदा नै हुईत सम वहैँ बैठ्हो |
\v 12 उ घरेम पैँठेबेर अभिवादन करहो |
\v 13 उ घर योग्य बा कलेसे, तुहुरिनके शान्ति उ घरेम आए | पर योग्य नै हुई कलेसे, तुहुरिनके शान्ति तुहुरिनेकेमे घुमके आए |
\v 14 यदि केऊ तुहुरिन्हे ग्रहण नै करी वा तुहुरिनके वचन नै सुनी कलेसे, उ घर अथवा बजारमेसे निक्रेबेर अपन गोरक धुर टकटका देहो |
\v 15 जात्तिके, मै तुहुरिन्हे कहतुँ, न्यायक दिनमे उ बजारके दशासे बरु सदोम और गमोरक हालत सहना मेरके रहि |
\v 16 "हेरो, मै तुहुरिन्हे ब्वाँसाहुँक्रीहिनके बिच्चेम भेँरवा हस पथाइतुँ, तबेकमारे तुहुरे सँप्वा हस चलाँख और कुटरिया हस सोझ बनो |
\v 17 पर मनैनसे होशियार रहोहो, काकरेकी ओइने तुहुरिन्हे अदालत हुँक्रीहिनमे सौँपदिहीँ, और ओइनके सभाघरेम तुहुरिन्हे कोर्रा लगैहीँ |
\v 18 तुहुरे मोरिक लग हाकिम और शासकहुँक्रीहिनके आघे थरह्वाजैबो और ओइनके और अन्यजातिनके लग साक्षी हुईबो |
\v 19 पर जब ओइने तुहुरिन्हे पक्रादिहीँ, तब् कसिक और का बोलम कहिके फिक्री नै करो | काकरेकी तुहुरिन्हे का बोले परी, तब्बेहेँ तुहुरिन्हे बताजाई |
\v 20 काकरेकी बोलुइया तुहुरे अप्निहीँ नै रबो, पर तुहुरिनके बाबक आत्मा तुहुरिनसे बोली |
\v 21 "भैया, भैयाहे मुवाइक लग पक्रादी, और  बाबा छावाछाइनहे, और छाईछावाहुँकरे दाई बाबक विरुद्धमे उठ्हीँ और ओइन्हे  मुवाई लगैहीँ | 
\v 22 मोरिक नाउँक कारण सक्कुहुनसे तुहुरे घृणित हुईबो | पर जे अन्त्यसम स्थिर रहि, ओक्रेहे उद्दार हुई |
\v 23 जब ओइने तुहुरिन्हे एकथो बजारमे सतैहीँ, तब् दोसर ओहोँर भागजैहो | काकरेकी जात्तिके मै तुहुरिन्हे कहतुँ, मनैयक छावा अइनासे आघे तुहुरे कोनो रीतिसे इस्राएलके सक्कु बजार घुमके नै सेकल रबो |
\v 24 "चेला अपन गुरुसे और नोकर अपन मलिकवासे भारी नै रहत |
\v 25 चेला अपन गुरु हस और नोकर अपन मलिकवा हस हुइना धेउरे हो | यदि ओइने घरक मलिकवैहे बालजिबुल कहल बताँ कलेसे, ओकर परिवारहे का नै कहिहिँ?
\v 26 "तबेकमारे ओइनसे जिन डराऊ | काकरेकी छोपके नै देखैना और नुकके जाने नै सेक्ना कुछु नै हो |
\v 27 ज्या मै तुहुरिन्हे अन्धकारमे कथुँ, उ तुहुरे ओजरारमे कहिदेऊ, और ज्या तुहुरे कानमे सुन्बो, उ घरक धुरिमेसे प्रचार करो |
\v 28 ओइनसे जिन डराऊ जे शरीरहे मुवैथैँ, पर आत्माहे मुवाई नै सेकथाँ | बरु आत्मा और शरीर दुन्हुनहे नरकमे नाश करे सेकुइयासे डराऊ |
\v 29 का एक पैसामे दुइथो गेउँरी नै बिक्थाँ? ओइनमेसे  एकथो फेन तुहुरिनके बाबक इच्छाविना भुइयाँमे नै गिरहिँ |
\v 30 तुहुरिनके कपारिक भुत्ला फेन सक्कु गिन्ती हुइल बा |
\v 31 तबेकमारे तुहुरे ना डराऊ, तुहुरे बहुत्ते गेँउरीनसे धेउर मूल्यवान् बतो |
\v 32 "तबेकमारे हरेक जे मनैनके थेन महिन्हे स्वीकार करी, मै फेन उहिन्हे स्वर्गमे रहुइया मोरिक बाबक आघे स्वीकार करम |
\v 33 पर हरेक जे महिन्हे मनैनके सामुन्ने इन्कार करी, मै फेन उहिन्हे स्वर्गमे रहुइया मोरिक बाबक सामुन्ने इन्कार करम |
\v 34 "मै पृथ्वीमे शान्ति नाने अइनु कहिके नै सोँचो | शान्ति नाने नै हो, पर तरवाल चलाई अइनु |
\v 35 काकरेकी मै मनैनहे ओकर बाबक विरुद्ध, और छाईहे ओकर दाईक विरुद्ध, और पतुहियाहे ओकर माउक विरुद्ध कराई अइनु |
\v 36 मनैयक दुश्मन ओकर अपन परिवारके भित्रेक हुइहिँ |
\v 37 "जे महिन्हे महिन्से धेउर अपन दाई या बाबाहे प्रेम करत कलेसे, उ मोरिक योग्यक नै रहत | जे महिन्से धेउर अपन छावा या छाईहे प्रेम करत कलेसे, उ मोरिक योग्यक नै रहत |
\v 38 जे अपन क्रूस उठाके मोरिक पाछे नै लागत, उ मोरिक योग्यक नै रहत |
\v 39 जे अपन प्राण बचाई, उ उहिन्हे गुमाई, और अपन प्राण मोरिक लग गुमुइया उ बचाली |
\v 40 "तुहुरिन्हे ग्रहण करुइया महिन्हे ग्रहण करत, और महिन्हे ग्रहण करुइया महिन्हे पठुइयाहे ग्रहण करत |
\v 41 अगमवक्ता अगमवक्तै मानके ग्रहण करुइया अगमवक्तक इनाम भेटाई | धर्मी जनहे धर्मीए जन मानके ग्रहण करुइया धर्मी जनके इनाम भेटाई |
\v 42 जे यी छुटीनमेसे एकथोहे मोरिक चेला मानके एक खोरिया जुर पानी किल हुईलेसे फेन पिए दि, जात्तिके मै तुहुरिन्हे कहतुँ, "उ अपन इनाम कबु फेन गुमाई |"
\c 11
\s येशू और बप्तिस्मा देहुइया यूहन्ना
\r (लूका ७:१८-३५)
\p
\v 1 अपन बाह्रथो चेलनहे आदेश देके सेक्के येशू वहाँसे ओइनके बजारमेसे सिखाई और सुसमाचार प्रचार करे गैलाँ |
\v 2 यूहन्ना ख्रीष्टके कामके चर्चा झेलेम सुनल, और अपन चेलनहे हुँकार यी बात पुँछे पठाइल,
\v 3 का अउइया अप्नी हुईती, कि हम्रे आउर केक्रो प्रतीक्षा करी?"
\v 4 येशू ओइन्हे कलाँ, "तुहुरिनके सुनल और देखल बात यूहन्नाहे कहिदेऊ,
\v 5 आँधरहुँक्रे देख्नाहाँ हुइथैँ, और नागरहुँक्रे नेंग्थैँ | कुष्ठरोगीहुँक्रे शुद्ध पारगिल बताँ | बहिरहुँक्रे सुने सेक्ना हुइल बताँ | मुअलहुँक्रे जित्ती होके उठल  बताँ, और कंगालहुँक्रीहिनहे सुसमाचार प्रचार कराजाईता  |
\v 6 धन्य हो ऊ, जे महिन्से   बाधा नै भेटाईट |"
\v 7 जब ओइने वहाँसे जाके सेक्लाँ ते, येशू यूहन्नक विषयमे भीड़हे कहे लग्लाँ, "तुहुरे उजाड़-ठाउँमे का हेरे गैलो? का हावक हिलैती रहल  निगालोहे?
\v 8 तब् तुहुरे काकरे निकरलो? का नरम लुग्गा घालल मनैयाहे हेरे? नरम लुग्गा घालल मनै ते रज्वनके महलमे बैट्थाँ |
\v 9 तुहुरे काकरे निकरलो ते? का अगमवक्ताहे हेरे? हो मै तुहुरिन्हे कहतुँ, अगमवक्तासे फेन महान व्यक्तिहे |
\v 10 यी वहे हुँइत जेकर विषयमे धर्मशास्त्रमे लिखल बा, 'हेरो, मै अपन दूतहे तोहाँर आघे आघे पठैम, जे तोहाँर आघे तोहाँर डगर तयार करी |'
\v 11 जात्तिके, मै तुहुरिन्हे कहतुँ, जन्नीकमेसे जन्मल हुँक्रीहिनमे बप्तिस्मा-देहुइया यूहन्नासे महान  दोसर केऊ नै हुइल हो | तभुन फेन स्वर्गक राज्यमे जे सक्कुहुनसे छुटी बा, ऊ उहिन्से आकुर महान हो |
\v 12 बप्तिस्मा-देहुइया यूहन्नक समयसे अभिनसम स्वर्गक राज्य जोरसे आघे बह्रता, और शक्तिशाली मनै जबरजस्ती यिहिहे पकरथाँ |
\v 13 काकरेकी यूहन्नक समयसम सक्कु अगमवक्ताहुँक्रे और व्यवस्था अगमवाणी करलाँ |
\v 14 तुहुरे ग्रहण करना राजी हुईतो कलेसे, आई पर्ना एलिया यहे हुँइत |
\v 15 जेकर सुन्ना कान बा, उ सुने |
\v 16 "आब यी पुस्ताहे मै किहिसे जोखूँ? यी ते बजारमे खेलुइया छुटीछुटी लर्कन हस हो, जे अपन संघरियनहे बलैथाँ, और कथाँ,
\v 17 'हम्रे तुहुरिनके लग बस्या बजैली, पर तुहुरे नै नच्लो | हम्रे विलाप कर्ली, पर तुहुरे अफसोस नै करलो |'
\v 18 काकरेकी यूहन्ना खैती और पिटी नै आइल, और ओइने उहिहे भूतवा लागल बतीस कहिके कथाँ |
\v 19 मनैयक छावा खैती और पिटी आइल, और ओइने कथाँ, 'हेरो, दलिद्रा, मद्वा, कर उठुइया और पापीनके संघरिया!' बुद्धि ठीक हो कना बात ओकर कामेसे प्रमाणित  होजाईट |"
\s पश्चात्ताप नै करुइया बजारहुँकरे
\r (लूका १०:१३-१५)
\p
\v 20 जोन-जोन बजारमे हुँकार धेउर शक्तिशाली काम करगिल रहे, ऊ ओइन्हे धिक्कारे लग्लाँ, कारण ओइने पश्चात्ताप नै करलाँ |
\v 21 "धिक्कार तुहिन्हे, ए खोराजीन! धिक्कार तुहिन्हे, ए बेथसेदा! काकरेकी तुहुरिनमे करल शक्तिशाली काम टुरोस और सिदोन करल हुईत कलेसे ओइने तब्बेहेँ भाङ्ग्रा लगाके और भुवा घाँसके पश्चात्ताप करसेक्ताँ |
\v 22 पर मै तुहुरिन्हे कहतुँ, न्यायक दिनमे तुहुरिनकेसे ते टुरोस और सिदोनके हालत सहे सेक्ना मेरके रहि |
\v 23 ए कफर्नहुम, का तैँ स्वर्गसम उठाजैबे? तैँ ते पातालसम गिराजैबे | काकरेकी तोरिकमे करगिलक शक्तिशाली काम सदोममे करजाईट कलेसे उ आझिक दिनसम पलिरना रहे |
\v 24 पर मै तुहुरिन्हे कहतुँ, न्यायक दिनमे तोरिकसे सदोम देशके हालत सहे सेक्ना मेरके रहि |"
\s मिच्छाइल मनैनहे विश्राम
\r (लूका १०:२१-२२)
\p
\v 25 वहे समय येशू कलाँ, "हे बाबा, स्वर्ग और पृथ्वीक प्रभु, मै तुहिन्हे धन्यवाद देहतुँ, काकरेकी तैँ यी बात बुद्धिमान और समझदारसे नुकाके धरले, पर लर्कनहे उ प्रकट करले |
\v 26 "हाँ, बाबा, काकरेकी तुहिन्हे यहे मजा लागल |
\v 27 "मोरिक बाबा महिन्हे सक्कु चीज सौँप देहल बा | बाबा बाहेक छावाहे केऊ फेन नै चिन्हत, और छावा बाहेक बाबाहे केऊ नै चिन्हत, और ओइने फेन चिहिन्थाँ जिहिहे छावा बाबाहे देखादेना मन हुइथिस |"
\v 28 "हे सक्कु मिच्छाइल और बोझसे दबल मनै, मोरिक थेन आऊ, मै तुहुरिन्हे विश्राम देहम |
\v 29 मोरजुवा अपन उप्पर लेउ, और मोरसँग सीखो, काकरेकी मै विनम्र और कोमल मन रहल बतुँ, तब् तुहुरे अपन आत्मामे विश्राम भेटैबो |
\v 30 काकरेकी मोरिक जुवा सहज बा, और मोरिक भरवा हलुक बा |"
\c 12
\s शबाथके प्रभु
\r (मर्कूस २:२३-२८, ३:१-६, लूका ६:१-११)
\p
\v 1 उ समयमे येशू शबाथमे अन्नके खेतवा ओहोँरसे जाईत रहिँत | हुँकार चेलाहुँक्रे भुँखाइल रहिँत और अनाजके बाल टुर्ती खाई लग्लाँ |
\v 2 पर फरिसीहुँकरे यी देख्के हुँकिनहे कलाँ, "हेरी, अप्निक चेलाहुँक्रे वहे करतैँ जोन शबाथमे नै सोहाईट |"
\v 3 पर ऊ ओइन्हे कलाँ, "दाऊद, उ और ओकर सँग रहुइयन भुँखैला ते ओइने का करल रहिँत, का तुहुरे नै पह्रल हुईतो?
\v 4 कसिक उ परमेश्वरके भवनमे पैँठ्के चह्राइल रोटी खाइल रहे? उ रोटी खैना ना ते उहिन्हे ना ओकर सँग रहुइयनहे, पर पूजाहारीनहे किल उचित रहे |
\v 5 अथवा का व्यवस्थामे नै पह्रल हुईतो, कसिक शबाथमे पूजाहारी मन्दिरमे शबाथहे अपवित्र बनैथाँ, तभुन फेन निर्दोष ठहरथाँ?
\v 6 पर मै तुहुरिन्हे कहतुँ, मन्दिरसे फेन भारी केऊ यहाँ बा |
\v 7 पर 'मै बलिदान नै, दया चहथुँ' कलक अर्थ का हो उ तुहुरे जानल रतो कलेसे तुहुरे निर्दोषहे दोष नै लगैना रहो |
\v 8 काकरेकी मनैयक छावा शबाथके प्रभु हो |"
\v 9 वहाँसे निकरके उहाँ ओइनके सभाघरमे गैलाँ |
\v 10 वहाँ एकथो हाँथ सुखल मनैया रहे | ओइने येशूहे दोष लगैना विचारसे हुँकिनहे पुछ्लाँ, "का शबाथमे किहुहे चोख्वैना उचित बा?"
\v 11 ऊ ओइन्हे कलाँ, "तुहुरिनकेमेसे केक्रो एकथो भेँरवा बा, और शबाथमे उ गड्ढामे गिरगैल कलेसे, का तुँ उहिन्हे पकरके बाहेर नै निकरथो?
\v 12 भेँरवासे मनैया कतरा धेउर मूल्यवान् बा? तबेकमारे शबाथमे भलाई करना मजा हो |"
\v 13 तब् उहाँ ऊ मनैयाहे कलाँ, "अपन हाँथ पसारो |" उ हाँथ पसारल, और उ हाँथ दोसर हाँथेक हस मजा होगैलिस |
\v 14 पर फरिसीहुँकरे बाहेर जाके हुँकिनहे कसिक नाश करी कहिके हुँकार विरुद्धमे योजना बनाई लग्लाँ |
\s परमेश्वरके चुनल सेवक
\p
\v 15 तब् उ बात पता पाके येशू वहाँसे चलगिलैँ, और बहुत्ते जाने हुँकार पाछे लग्लाँ, और उहाँ उ सक्कुहुनहे चोख्वादेलैँ,
\v 16 और ऊ के हुँइत कहिके किहुहे नै बतैँ चेतावनी ओइन्हे देलाँ |
\v 17 यशैया अगमवक्तासे कहिगिल वचन पूरा हुइक लग यी हुइल रहे,
\v 18 "मोरिक दास जिहिहे मै चुनल बतुँ, मोरिक प्रिय जिहिसे मै खुश बतुँ, मै मोरिक आत्मा ओइनकेमे धारदेहम, और ओइने जाति-जातिनहे न्यायक घोषणा करदिहीँ |
\v 19 उ ना ते झगरा करी ना जोरसे चिल्लाई, ना ते केऊ ओकर स्वर गल्लीमे सुनी |
\v 20 फुटल निगालोहे नै टुरी, और देती रहल दियाहे उ नै बुताई, और अन्त्यमे न्यायहे विजयसम पुगाई |
\v 21 ओक्रेहे नाउँमे जाति-जातिहुँक्रे आशा करहीँ |"
\s येशू और बालजिबुल
\r (मर्कूस ३:२०-३०, लूका ६:४३-४५, ११:१४-२३)
\p
\v 22 तब् हुँकार थेन भूतवा लागल आँधर और लात मनैयाहे नानगिलस | येशू उहिन्हे चोख्वादेलाँ, यहाँसम कि, उ लात मनैया बोल्नाहाँ और देख्नाहाँ होगिल |
\v 23 तब् सक्कु भीड़ अचम्म होके कलाँ, "का यी दाऊदके छावा हुई सेकी?"
\v 24 पर यी सुनके फरिसीहुँकरे कलाँ, "यी मनैया भूतनके मलिकवा बालजिबुलसे किल भूतनहे भगाईट |"
\v 25 पर उहाँ ओइनके विचार पता पाके ओइन्हे कलाँ, "आपसमे फुट परल हरेक राज्य उजाड़ पारजाई, और हरेक बजार और परिवार अपने बिच्चेम दरार परगिल कलेसे नै टिकी |
\v 26 यदि शैतान शैतानहे निकरात कलेसे, उ अपने विरुद्धमे बँतजाईट, और ओसिक हुई कलेसे ओकर राज्य कसिक टिके सेकी?
\v 27 यदि मै बालजिबुलसे भूतनहे भगैथुँ कलेसे, तुहुरिनके छावाहुँक्रे भर किहिसे उ निकरथाँ? तबेकमारे ओइनेहेँ तुहुरिनके न्यायकर्ता हुईहीँ |
\v 28 पर यदि परमेश्वरके आत्मासे मै भूतनहे भगैथुँ कलेसे, परमेश्वरके राज्य तुहुरिनकेमे आसेकल बा |
\v 29 "आघे बल्गर मनैयाहे बिना बहन्ले, ओकर घरेम पैँठ्के के ओकर धनमाल लेके जाई सेकी? उ बल्गर मनैयाहे बहानके किल ओकर घर लुटे सेकी |
\v 30 "जे मोरिक सँग नै हो, उ मोरिक विरुद्धमे बा, और जे मोरिक सँग नै बिटोरत, उ छित्रादेहत |
\v 31 तबेकमारे मै तुहुरिन्हे कहतुँ, मनैनके करल हरेक पाप और ईश्वर-निन्दा क्षमा होजाई, पर पवित्र आत्मक विरुद्धमे करल निन्दा क्षमा नै हुई |
\v 32 केऊ मनैयक छावक विरुद्धमे कुछु कहि कलेसे उहिहे क्षमा होजाई, पर केऊ फेन पवित्र आत्मक विरुद्धमे बोली कलेसे उहिन्हे यी युगमे और अइना युगमे फेन क्षमा नै हुई |
\v 33 "कि  रूख्वाहे मजा बनाऊ, और ओकर फारा मजा हुई | कि  रूख्वाहे खराब बनाऊ, और ओकर फारा फेन खराब हुई | काकरेकी फारासे रुख्वा चिहिन्जाईत |
\v 34 ए सँप्वक लरको, तुहुरे अप्निहीँ दुष्ट बतो, मजा बात कसिक बोले सेक्बो? काकरेकी मनमे भरल बात मुहमेसे निकरत |
\v 35 मजा मनैया अपन भित्तर भरल मजा चिजसे मजै बात निकारत, पर दुष्ट मनैया अपनमे भरल दुष्टतासे दुष्टै चीज निकारत |
\v 36 मै तुहुरिन्हे कहतुँ, हरेक बिनाकामक बात जोन मनै बोल्थाँ, न्यायक दिनमे ओइन्हे ओकर लेखा देहे परी |'
\v 37 काकरेकी तुहुरे अपन बोलीक कारण निर्दोष ठहरबो, और तुहुरे अपन बोलीएसे दोषी ठहरबो |"
\s चिन्हा हेरना इच्छा
\r (मर्कूस ८:११-१२, लूका ११:२४-२६,२९-३२)
\p
\v 38 तब् शास्त्री और फरिसीहुँक्रीहिनमेसे केऊ-केऊ हुँकिनहे कलाँ, "गुरुजी, हम्रे अप्निसे एकथो चिन्हा हेरे चहथी |"
\v 39 ऊ ओइन्हे जवाफ देलैँ, "दुष्ट और व्यभिचारी पुस्ता चिन्हा खोजत | पर यी पुस्ताहे योना अगमवक्तक चिन्हा बाहेक दोसर चिन्हा नै देजाई |
\v 40 काकरेकी जसिके योना बरवार मच्छिक पेटमे तीन दिन और तीन रात रहे, ओस्तेके मनैयक छावा फेन पृथ्वीक गर्भमे तीन दिन और तीन रात रहि |
\v 41 निनवेक मनै न्यायक दिनमे यी पुस्तक सँग ठरह्यैहिँ, और यिहिहे दोषी ठहरैहीँ, काकरेकी ओइने योनक प्रचारमे पश्चात्ताप करल रहिँत, पर हेरो, योनासे फेन महान केऊ यहाँ बा |
\v 42 दक्खिनके महारानी न्यायक दिनमे यी पुस्तक सँग थरह्याई, और यिहिहे दोषी ठहराई, काकरेकी उ पृथ्वीक छोरसे सोलोमनके बुद्धिक बात सुने आइल रहे | पर हेरो, सोलोमनसे महान केऊ यहाँ बा |
\v 43 "जब अशुद्ध आत्मा मनैयकमेसे निकरके जाईत, उ बिसाँइक लग सुखल ठाउँ खोज्ती नेगत, पर केहोँरो नै भेटाईट |
\v 44 तब् उ कहत, 'जहाँसे मै निकरके अइनु, वहाँ अपन घर मै फेनदोस्रे घुमजैम |' घुमके आइत ते उ घर खाली, सफा करके धारल, और सजाइल भेटाईट |
\v 45 तब् ऊ  जाईत और अपनसे फेन  धेउर दुष्ट आकुर  सातथो भूतात्मा अपनसँग नानत, और भित्तर पैँठ्के ओइने वहाँ वासा  बैट्थैँ, और उ मनैयक पाछेक दशा आघेकसे फेन नै मजा हुइथिस | यी दुष्ट पुस्ताहे फेन ओस्तेहेँ हुई |"
\s येशूक दाई और भैयन
\r (मर्कूस ३:३१-३५, लूका ८:१९-२१)
\p
\v 46 येशू भीड़हुँक्रीहिनके सँग बोलेबेर, हुँकार दाई और भैयन ठरह्याइल रहिँत, और हुँकिनसे बात बत्वाइक लग रहिँत |
\v 47 तब् एकथो मनैया येशूहे कहल, "यहोँर सुनी, अप्निक दाई और अप्निक भैयन बाहेर ठरह्याइल बताँ, और अप्निसे बात बत्वाइक लग बताँ |"
\v 48 पर उ बोलुइया मनैयाहे येशू कलाँ, "मोरिक दाई के हो? मोरिक भैयनके हुँइत?"
\v 49 तब् ऊ अपन हाँथेलेके चेलनहे देखाके कलाँ, "हेरो मोरिक दाई और भैयनहे |
\v 50 काकरेकी जे स्वर्गमे रहुइया मोरिक बाबक इच्छा पालन करत, वहे मोरिक भैया, और मोरिक बाबु, और मोरिक दाई हुँइत |"
\c 13
\s बिउ छितुइयक दृष्टान्त
\r (मर्कूस ४:१-१२, लूका ८:४-१०)
\p
\v 1 वहे दिन येशू घरेमसे निकरके समुन्दरके आँरितिर बैठल रहिँत |
\v 2 तब् अतरा भारी भीड़ हुँकार लग्गे कुरह्यागिल, कि ऊ लाउमे चहुँरके बैठ्गैलाँ, और सक्कु मनैहुँक्रे आँरितिर धिक्वामे ठरह्यागैलाँ |
\v 3 ऊ ओइन्हे दृष्टान्तमे बहुत्ते बात बत्वैलाँ | ऊ कलाँ, "एकथो बिया छितुइया बिया  बुई  निकरल |
\v 4 तब् असिके बुइबेर कोनो बिया  डगर ओहोँर परलाँ, और चिरैँचुरुंगी आके उ खादेलैँ |
\v 5 कोनो बिया  ढुङ्गाहा जमीनमे परलैँ, जहाँ धेउर माटी नै रहे, और गहिँर माटी नै हुईलक वरसे उ  झत्तिहीँ जामगैलाँ |
\v 6 पर जब घाम लागल उ कुल्मुलागैलाँ, और जर नै हुईलक वरसे उ सुकगिलैँ |
\v 7 आउर भर काँटनके बिच्चेम परलाँ, पर काँटा बहरके ओइन्हे दाबदेहल |
\v 8 आउर हृदय मजा जमीनमे परलाँ, और ओइने केऊ सौ, केऊ साठी, और केऊ तीस गुणा फारा फरैलैँ |
\v 9 जेकर कान बा, उ सुने |"
\v 10 तब् चेलाहुँक्रे आके हुँकिनहे कलाँ, "अप्नी ओइनसे काकरे दृष्टान्तमे बात बत्वैथी?"
\v 11 ऊ ओइन्हे जवाफ देलैँ, "तुहुरिन्हे ते स्वर्ग-राज्यक रहस्यनके ज्ञान देगिल बा, पर ओइन्हे भर नै देगिल हो |
\v 12 काकरेकी जेकर थेन बा, उहिन्हे देजाई, और ओकर थेन प्रशस्त होजाई | पर जेकर थेन नै हो, ओकर थेन रलक फेन छिनजाई |
\v 13 तबेकमारे मै ओइनसे दृष्टान्तमे बोल्थुँ: 'काकरेकी ओइने हेरना ते ओइने हेरथाँ, पर नै देख्थाँ, सुन्ना ते सुन्थाँ, पर सुनके नै बुझ्थाँ |'
\v 14 यशैयक अगमवाणी ओइनकेमे पूरा हुइल बा: 'सुन्ना ते तुहुरे सुन्थो, पर कबु नै बुझ्थो, हेरना ते हेरथो, पर कबु नै देख्थो |
\v 15 काकरेकी यी मनैनके मन ठुल होगिल बतीन, और ओइनके कान बहिर होगिल बतीन, और ओइने अपन आँखी तुमलेले बताँ, नै ते ओइने आँखीलेके देख्ताँ, कानलेके सुन्ताँ, मनेलेके बुझ्ताँ, और घुमजैना रहिँत, तौ मै ओइन्हे चोख्वैतुँ |'
\v 16 पर धन्य हुँइत तुहुरिनके आँखी, काकरेकी ओइने देख्थाँ | धन्य हुँइत तुहुरिनके कान, काकरेकी ओइने सुन्थाँ |
\v 17 जात्तिके, मै तुहुरिन्हे कहतुँ, तुहुरिनके देखल बात बहुत्ते अगमवक्ताहुँक्रे और धर्मी जनहुँकरे हेरना गजब मन रहिन, पर नै देख्लाँ, और तुहुरिनके सुनल बात सुन्ना गजब मन रहिन, पर नै सुने भेटैलाँ |
\s दृष्टान्तके मतलब
\r (मर्कूस ४:१३-२०, लूका ८:११-१५)
\p
\v 18 "बिया  छितुइयक दृष्टान्त सुनो |
\v 19 जब केऊ राज्यक वचन सुनत, और उहिन्हे नै बुझत, तब् दुष्ट आइत और ओकर मनमे जा बुइल रहे उहिहे छिनके लैजाईट | डगर ओहोँर बोइल बिया  भर वहे हो |
\v 20 ढुङ्गाहा जमीनमे बुइल भर उ हो, जे वचन सुन्टीकिल खुशीसे झत्तिहीँ स्वीकार कर लेहत |
\v 21 पर ओकर अपने जर नै हुईलक वरसे उ थोरिक बेर किल टिकत, और वचनके कारण कष्ट अथवा सतावट अइति किल उ पाछे हटजाईत |
\v 22 काँटनमे बुइल भर उ हो, जे वचन सुनत, पर यी संसारके फिक्री और धन-सम्पत्तिक छल वचनहे दबादेहत, और उ फारा नै फराईट |
\v 23 पर मजा जमीनमे बुइल भर उ हो, जे वचन सुनत, और बुझत, और जात्तिके फारा फराईट | उ बुइल बियासे सौ गुणा, साठी गुणा और तीस गुणा फारा फराईट |"
\s सामक दृष्टान्त
\p
\v 24 येशू फेनदोस्रे ओइन्हे दोसुर दृष्टान्त सुनैलाँ: "स्वर्गक राज्य एकथो मनैयक हस हो, जे अपन खेत्वामे मजा बिउ लगाइल |
\v 25 पर जब मनै सुतत रहिँत तौ ओकर दुश्मन आइल, और गोहूँक बिच्चे-बिच्चेम सामा लगाके चलगिल |
\v 26 जब बोँट निकरके ओम्ने दाना लागल, तब् सामा फेन देखा परल |
\v 27 "घरक नोकरहुँकरे आके उहिहे कलाँ, "का अप्नी, अपन खेत्वामे मजा बिउ नै लगाइल रहि? वहाँ सामा कहाँसे आइल?'
\v 28 "घरक मलिकवा ओइन्हे कहल, 'कोनो दुश्मन असिक करल |' नोकरहुँकरे उहिहे कलाँ, 'का हम्रे जाके उ बिटोरी?'
\v 29 "पर उ कहल, 'ओसिक ना करो, नै ते तुहुरे सामा उँखारेबेर गोहूँ फेन उँखारदेबो |
\v 30 कटना सिजनसम दुन्हुनहे संगसंगे बाह्रे देऊ | काटेबेर कतुइयनहे कबुँ, 'आघे सामा उँखारके जराइकलग पुल्ला बाँधो, पर गोहूँ भर मोरिक भक्खारीमे धारो' |"
\s भाजीक दाना और खमीरके दुइथो दृष्टान्त
\r (मर्कूस ४:३०-३४, लूका १३:१८-२१)
\p
\v 31 येशू ओइन्हे दोसुर दृष्टान्त कलाँ, "स्वर्गक राज्य भाजीक दाना हस हो, जोन एकथो मनैया लैजाके अपन बारीमे लगाइल |
\v 32 उ सक्कुहुनके बियासे छुटी रहत, पर जब बाह्रत, तब् उ सक्कु सागसब्जीनसे भारी होजाईट और रूख्वई बनजाईट | आकाशके चिरैँचुरुंगीन आके ओकर हंग्यामे  घोल बनैथाँ |"
\v 33 ऊ ओइन्हे दोसुर दृष्टान्त कलाँ, "स्वर्गक राज्य खमीर हस हो, जोन  एकथो जन्नी मनैया पचास किलो पिठामे मिलाइल, और उ पूरा खमीरसे फुलके ठीक नै हुईत सम उहिहे एकथो ठाउँमे धारल |"
\v 34 येशू यी सक्कु बात मनैनहे दृष्टान्तमे कलाँ | बिना दृष्टान्त ऊ ओइन्हे कुछु फेन नै कलाँ |
\v 35 अगमवक्तासे कहल वचन असिके पूरा हुइल: "मै अपन मुह दृष्टान्तहुँक्रीहिनमे खोलम, संसारके उत्पत्तिसे नुकाके धारल बात मै जनैथुँ |"
\s सामक दृष्टान्तके मतलब
\p
\v 36 तब् उहाँ भीड़हे छोरके घरेम गैलाँ, और हुँकार चेलाहुँक्रे हुँकार थेन आके कलाँ, "खेतवक सामक बारेमे दृष्टान्तके अर्थ हम्रिहिनहे बतादी |"
\v 37 ऊ ओइन्हे जवाफ देलैँ, "मजा बिउ छितुइया भर मनैयक छावा हो |
\v 38 खेतवा संसार हो | मजा बिउ भर राज्यक सन्तान हो, और सामा दुष्टक सन्तान हो |
\v 39 सामा लगुइया दुश्मन भर दियाबलस हो | कटना समय कलक युगके अन्त्य हो | खेत्वामे काम करुइया कलक स्वर्गदूतहुँक्रे हुईताँ |
\v 40 "जसिके सामाहे उँखारके आगीमे भस्म करजाजाईट, युगके अन्त्यमे फेन ओस्तेहेँ हुई |
\v 41 मनैयक छावा अपन दूतहुँक्रीहिनहे पठाई, और पाप करे लगैना सक्कु चीज और दुष्ट काम करुइया सक्कुहुनहे ओइने ओकर राज्यमेसे बिटोरहीँ,
\v 42 और ओइन्हे आगीक भट्ठीमे फेँकादिहीँ | वहाँ मनै रुइहीँ और दाँत पिसे पर्हिन |
\v 43 तब् धर्मी जनहुँकरे अपन बाबक राज्यमे सूर्यहस चहकार हुइहिँ | जेकर कान बा, उ सुने |
\s गारल धन
\p
\v 44 "स्वर्गक राज्य कोनो एकथो खेत्वामे गाड़के धारल धन हस हो, जहाँ एकथो मनैया भेटाके नुकादेहत, और आनन्दित होके जाईत और अपन थेन रहल सक्कु चीज बेँचके उ खेत्वाहे किनत |
\s बहुमूल्य मोती
\p
\v 45 "फेनदोस्रे स्वर्गक राज्य मजा मोतीहुँक्रीहिनहे खोजुइया एकथो व्यापारीहस हो |
\v 46 उ एकथो बहुमूल्य मोती भेटाइल ते उ जाके अपन थेन रहल सक्कु चीज बेँचके उ मोतीहे किनल |
\s मच्छी पक्रना जाल
\p
\v 47 "स्वर्गक राज्य समुन्दरमे फेँकाइल जालहस फेन हो, जेम्ने हर किसिमके मच्छी परथाँ |
\v 48 और जब जाल भरगिल मनै उ आँरितिर तानके निकरलाँ, और बैठ्के मजा-मजा भर भाँरामे कुरह्यैलाँ, और खराब भर सक्कु बाहेर फेँकादेलाँ |
\v 49 युगके अन्त्यमे अस्ते हुई, स्वर्गदूतहुँक्रे आके दुष्टनहे धर्मीनके बिच्चेमसे अलग करहिँ,
\v 50 और ओइन्हे आगीक भट्ठीमे फेँकादिहीँ |"
\v 51 येशू पुछ्लाँ, "का तुहुरे यी सक्कु बात बुझ्लो?" ओइने हुँकिनहे जवाफ देलैँ, "बुझ्ली |"
\v 52 तब् ऊ ओइन्हे कलाँ, "तबेकमारे स्वर्गक राज्यक शिक्षा भेटाइल हरेक शास्त्री एकथो घरक मलिकवा जसिन हो, जे अपन भण्डारमेसे लावा और पुरान मूल्यवान् सामान बाहेर निकारत |"
\s आदर नै भेतुइया अगमवक्ता
\r (मर्कूस ६:१-६, लूका ४:१६-३०)
\p
\v 53 यी सक्कु दृष्टान्त बताके सेक्के येशू वहाँसे चलगिलैँ |
\v 54 तब् अपन बजारमे आके ऊ ओइनके सभाघरेम ओइन्हे असिन शिक्षा देलैँ, कि छक्क परके ओइने कलाँ, "यिहिहे यी बुद्धि और अचम्मक काम करना शक्ति कहाँसे मिल्लिन?
\v 55 का यी सिकर्मीक छावा नै हुँइत? का हिँकार दाईक नाउँ मरियम, और हिँकार भैयन याकूब, योसेफ, सिमोन और यहूदा नै हुँइत?
\v 56 का हिँकार सक्कु बाबुनहे हम्रे नै लेले हुई? तौ हिँकिनहे यी सक्कु कहाँसे मिल्लिन?"
\v 57 तब् ओइने हुँकिनसे रिसाईलग्लाँ | पर येशू ओइन्हे कलाँ, "अगमवक्ताहे अपने सग्गे देश और अपने सग्गे घरेम बाहेक औरे सक्कु ठाउँमे आदर हुईत |"
\v 58 तब् ओइनके अविश्वासके कारण ऊ वहाँ धेउर शक्तिक काम नै करलाँ |
\c 14
\s बप्तिस्मा देहुइया यूहन्नक मृत्यु
\r ( मर्कूस ६:१४-२९, लूका ९:७-९ )
\p
\v 1 उ समयमे गालील प्रदेशके शासक हेरोद येशूक कीर्ति सुनल |
\v 2 और उ अपन सेवक हुँक्रीहिनसे कहल, "उ बप्तिस्मा देहुइया यूहन्ना हुँइत | उ मुअलमेसे जित्ती होगिल बताँ | तबेकमारे शक्तिमे यी  काम हुँकिनसे हुईता |"
\v 3 काकरेकी हेरोद अपन भैया फिलिपके जन्नी हेरोदियासके लग यूहन्नाहे पकरके बहानके कारागारमे कत्यैले रहे |
\v 4 यूहन्ना हेरोदियासहे असिक कहल रहे, "अप्नी उहिन्हे जन्नी बनैना उचित  नै हुई  |"
\v 5 तबेकमारे हेरोद उहिन्हे मुवैना विचार करल रहे, पर जनतनसे उ डराए, काकरेकी ओइने उहिन्हे अगमवक्ता मानिँत |
\v 6 पर जब हेरोदके जन्मदिन आइल, तब् हेरोदियासके छाई ओइनके बिच्चेम नाचके हेरोदहे खुशी बनाइल |
\v 7 तबेकमारे ऊ  उहिन्हे ज्या मंग्लेसे फेन देना कसम खाके वाचा करल |
\v 8 पर ओकर दाई उहिन्हे सिखैलक वरसे उ कहल, "बप्तिस्मा-देहुइया यूहन्नक मुन्टा महिन्हे यहे तथ्यामे देऊ |"
\v 9 तब् राजा दुखि हुईलेसे फेन अपन कसम और पहुननके कारण उ ओस्तेहेँ करना हुकुम देहल,
\v 10 और उ कारागारमे यूहन्नक मुन्टा काटे लगाइल |
\v 11 तब् यूहन्नक मुन्टा तथ्यामे नानके उ लौँदीहे देगिलस | उ उहिन्हे अपन दाईक थेन नानल |
\v 12 ओकर पाछे यूहन्नक चेलाहुँक्रे आके ओकर मुअल शरीर लैजाके भँथारदेलाँ | तब् ओइने जाके येशूहे जनादेलाँ |
\s येशू पाँच हजार जहनहे खवैलाँ
\r (मर्कूस ६:३०-४४, लूका ९:१०-१७, यूहन्ना ६:१-१४)
\p
\v 13 जब येशू यी सुन्लाँ ऊ लाउमे चहुँरके वहाँसे अल्गे एकथो सुनसान ठाउँमे गैलाँ | यी सुनके भीड़ बजारमेसे पैदले हुँकार पाछे लागल |
\v 14 आँरितिर पुग्के उ बरवार भीड़हे देख्के उ ओइन्हे सोगैलैँ, और ओइनके बेमर्हियन चोख्वादेलाँ |
\v 15 संझा हुईल ते चेलाहुँक्रे असिक कती हुँकार थेन अइलाँ, "यी सुनसान ठाउँ बा, और दिन ढलगिल  बा | भीड़हे विदा दैदि, और यने गाउँ-गाउँमे जाके अपन लग खैना चीज किनिँत |"
\v 16 पर येशू ओइन्हे कलाँ, "ओइन्हे जैना जरुरी नै हो | तुहुरेहे यनहे खाई देऊ |"
\v 17 ओइने हुँकिनहे कलाँ, "यहाँ हमारिकसँग पाँचथो रोटी और दुइथो मच्छी किल बतैँ |"
\v 18 तब् ऊ कलाँ, "उहिहे मोरिक थेन नानो |"
\v 19 ऊ भीड़हे घाँसमे बैठे कलाँ, और उ पाँचथो रोटी और दुइथो मच्छी लेके स्वर्ग ओहोँर हेरके परमेश्वरहे धन्यवाद देलैँ, और रोटीनहे टुरके चेलनहे देलाँ, और चेलाहुँक्रे मनैनहे बँट्ला |
\v 20 उ सक्कु जाने खाके अघागिलैँ, और उब्रल टुक्रा ओइने बाह्र टोकरी उठैलैँ |
\v 21 जन्नी मनै और लरकन छोरके खउइयन लगभग पाँच हजार थारु मनै रहिँत |
\s येशूक पानीमे नेङ्ग्लक
\r (मर्कूस ६:४५-५६, यूहन्ना ६:१५-२१)
\p
\v 22 ऊ भीड़हे विदा करेबेर चेलनहे लाउमे चहुँरके अपनसे आघे उपार जाई कलाँ |
\v 23 भीड़हे विदा करके सेक्के ऊ एक्केली प्रार्थना करे डँरवामे चहुँरलाँ | संझा हुइल ते ऊ  वहाँ एक्केली रहिँत |
\v 24 पर लाउ तबसम आँरितिरसे समुन्दरमे बहुत दूर पुगसेकल रहे | और हावा उल्टा बहलक वरसे लाउ छालके चपेटामे परल रहे |
\v 25 बेहानके  तीन बजे ओहोँर ऊ समुन्दरके उप्पर नेंग्ती ओइनके थेन अइलाँ |
\v 26 जब चेलाहुँक्रे हुँकिनहे समुन्दरके उप्पर नेगत देख्लाँ, तब् डराके ओइने कलाँ, "यी ते भूतवा हो !" और ओइने डरकमारे चिल्लाई लग्लाँ |
\v 27 पर येशू झत्तेहेँ ओइन्हे असिक कलाँ, "साहस करो, महिँ हुईतुँ, नै डराऊ |"
\v 28 पत्रुस हुँकिनहे कहल, "हे प्रभु, अप्नीए हुईती कलेसे, महिन्हे अप्निक थेन पानीक उप्पर आई कहि |"
\v 29 ऊ कलाँ, "आऊ |" पत्रुस लाउमेसे उतरके येशूक थेन जाईक लग पानीमे नेगे लागल |
\v 30 पर हावा जोरसे चलत देख्के उ डरागैलस, और जब डुबे लागल तब् उ चिल्लाके कहल, "हे प्रभु, महिन्हे बचाई |"
\v 31 तब् येशू झत्ते हाँथ पसारके उहिन्हे पकरलेलाँ, और उहिन्हे कलाँ, "ए अल्पविश्वासी, काकरे शङ्का करलो?"
\v 32 जब उहाँहुँक्रे लाउमे पैठ्लाँ तब् हावा थमगिल |
\v 33 लाउमे रहुइयन हुँकिनहे दण्डवत् करलाँ, और कलाँ, "जात्तिके अप्नी परमेश्वरके छावा हुईती |"
\v 34 उपार पुग्के ओइने गनेसरेतके इलाकामे आपुग्लैँ |
\v 35 जब उ ठाउँक मनै हुँकिनहे चिहिन्लाँ तब् ओइने आँजर-पाँजरके इलाकामे खबर पठैलाँ, और मनैहुँक्रे सक्कु रोगिनहे हुँकार थेन नन्लाँ |
\v 36 ओइने हुँकार लुग्गक आँरितिर किल हुईलेसे फेन छुए भेटाऊँ कहिके हुँकिनहे अनुरोध करलाँ, और जतरा जाने छुलाँ ओइने चोखागैलाँ |
\c 15
\s शुद्ध और अशुद्ध
\r (मर्कूस ७:१-२३)
\p
\v 1 यरूशलेममेसे अइलक फरिसीहुँक्रे और शास्त्रीहुँक्रे येशूक थेन आके कलाँ,
\v 2 "अप्निक चेलाहुँक्रे पुर्खनके परम्परा काकरे भङ्ग करथाँ? काकरेकी ओइने खैनासे आघे अपन हाँथ नै धुइथाँ |"
\v 3 ऊ ओइन्हे कलाँ, "तुहुरे फेन काकरे अपन परम्परक लग परमेश्वरके आज्ञा भङ्ग करथो?
\v 4 काकरेकी परमेश्वर कले बताँ, 'अपन दाई-बाबनके आदर करो, और दाई-बाबनके विरुद्धमे जे दुष्ट बात बोली, ऊ  भर पक्कै फेन मुवैहीँ परत  |
\v 5 पर तुहुरे भर कथो, जे अपन बाबा या दाईहे कहि, 'तुहुरे  महिन्से ज्या भेटाई सेक्तो, उ परमेश्वरहे देगिल बा,' उहिन्हे अपन दाई-बाबनके आदर नै करे परत |
\v 6 जसिके तुहुरे अपन परम्परक लग परमेश्वरके वचनहे बेकामके बनाइल बतो |
\v 7 ए पाखण्डीहुँकरे, यशैया तुहुरिनके विषयमे ठीके अगमवाणी बोलल,
\v 8 'यी जाति महिन्हे ढेबरलेके किल आदर करत, पर ओइनके मन महिन्से दूर  बतीन |
\v 9 ओइने व्यर्थमे मोरिक उपासना करथाँ, पर ओइनके शिक्षा मनैनके सिखाइल विधि किल हुईताँ' |"
\v 10 ऊ मनैनहे अपन थेन बलैलाँ, और ओइन्हे कलाँ, "सुनो और बुझो |
\v 11 ज्या मुहेँसोज जाईत, उ मनैनहे अशुद्ध नै बनाईट | पर ज्या मुहेँसोज निकरत, उ मनैनहे अशुद्ध बनाईट |"
\v 12 यकरपाछे चेलाहुँक्रे आके हुँकिनहे कलाँ, "का अप्निहे पता बा, फरिसीहुँकरे अप्निक बात सुनके धिकल बताँ?"
\v 13 पर ऊ कलाँ, "स्वर्गमे रहुइया मोरिक बाबक नै लगाइल हरेक टेलवा उँखारजाजाई |
\v 14 ओइन्हे रहेदेऊ, ओइने आँधर अगुवा हुईताँ | आँधर मनैया दोसर आँधरहे नेगाई कलेसे, उ दुनु जाने गड्ढामे परजैहीँ |"
\v 15 पत्रुस हुँकिनहे कहल, "हम्रिहिनहे यी दृष्टान्तके अर्थ बतादी |"
\v 16 ऊ कलाँ, "का तुहुरे अभिन फेन नै अबुझ बतो?
\v 17 का तुहुरिन्हे पता नै हो, ज्या  मुहेम पेलत उ पेटमे चलजाईट, और बाहेर निकरजाईत?
\v 18 पर जोन बात मुहेमेसे बाहेर अइथाँ, उ ह्रदयमेसे निकरथाँ, और ओइनेहेँ मनैनहे अशुद्ध बनैथाँ |
\v 19 काकरेकी हृदयमेसे खराब विचार, हत्या, परस्त्रीगमन, व्यभिचार, चोरी, झूठा गवाही और निन्दा बाहेर निकरथाँ |
\v 20 यी बात भर मनैनहे अशुद्ध बनैथाँ | पर विना हाँथ बिना धुइले खैनासे उहिन्हे अशुद्ध नै बनाईत |"
\s कनानी जन्नीक विश्वास
\r (मर्कूस ७:२४-३०)
\p
\v 21 तब् येशू वहाँसे निकरगैलाँ, और टुरोस और सिदोनके इलाका ओहोँर गैलाँ |
\v 22 उ इलाकामेसे एकथो कनानी जन्नी मनैया आके चिल्लाके कहे लागल, "हे प्रभु, दाऊदके छावा, मोरिकमे दया करो | मोरिक छाईहे भूतवा गजब सताइल बा |"
\v 23 येशू उहिन्हे कुछु जवाफ नै देलाँ | हुँकार चेलाहुँक्रे आके हुँकिनहे अनुरोध करलाँ, "यिहिहे विदा करदी, काकरेकी उ चिल्लैती हमार पाछे लागल बा |"
\v 24 ऊ कलाँ, "मै इस्राएल जातिक हेराइल भेँरीनके लग किल पठागिल बतुँ |"
\v 25 पर उ जन्नी आके हुँकार आघे घोपत्या होके कहे लागल, "हे प्रभु, महिन्हे सहायता करी |"
\v 26 ऊ कलाँ, "लर्कनके रोटी लेके कुकरीनहे दारदेना ठीक नै रहत |"
\v 27 उ कहल, "हो प्रभु, पर कुक्कुर फेन ते अपन मलिकवक टेबुलमेसे गिरल टुक्राटाक्री खैथाँ |"
\v 28 तब् येशू उहिन्हे जवाफ देलाँ, "ए नारी, तोहाँर विश्वास भारी बा | तोहाँर इच्छा करल हस तुहिन्हे होए |" ओकर छाई तब्बेहेँ चोखागैल |
\s येशू चार हजार जहनहे खवैलाँ
\r (मर्कूस ८:१-१०)
\p
\v 29 येशू वहाँसे निकरके गालील समुन्दरके आँरितिर-तिर गैलाँ, और पहाड़के उप्पर चहुँरके वहाँ बैठ्लाँ |
\v 30 तब् बर-बर भीड़ हुँकार थेन आइल, और-और ओइने अपनसँग नानल नागर, लुल, आँधर, लात और बहुत्ते जहनहे नानके हुँकार गोरातिर धारदेलाँ, तब् ऊ ओइन्हे चोख्वादेलाँ,
\v 31 यहाँसम कि, लात मनै बोलल, लुल मनै चोखाइल, नागर मनै नेगत और आँधर मनैनके आँखी खुलल देख्के मनै छक्क परगिलैँ, और ओइने इस्राएलके परमेश्वरके महिमा करलाँ |
\v 32 तब् येशू अपन चेलनहे अपन थेन बलाके कलाँ, "मै यी भीड़हे सोगाइतुँ, काकरेकी यने मोरसँग रलक आज तीन दिन होगिल, और यनके थेन खाइक लग कुछु  नै हुइतीन | यनहे भुँख्ले पठैना मै नै चहथुँ | नै ते यने डगरमे मिच्छाके बिलट जैहीँ |"
\v 33 चेलाहुँक्रे हुँकिनहे कलाँ, "अतरा भारी भीड़हे यी सुनसान ठाउँमे खवाइक लग हम्रे अतरा धेउर रोटी कहाँसे भेटाबी?
\v 34 येशू ओइन्हे कलाँ, "तुहुरिनके सँग कैथो रोटी बा?" ओइने कलाँ, "सातथो रोटी और थोरचे छुटी-छुटी मच्छी बताँ |"
\v 35 ऊ भीड़हे भुइयाँमे बैठे कलाँ |
\v 36 उहाँ उ सातथो रोटी और मच्छी लेके धन्यवाद चह्राके टुरके चेलनहे देलैँ, तब् चेलाहुँक्रे मनैनहे बट्लाँ |
\v 37 ओइने सक्कु जाने खैलाँ और अघागिलैँ | और उब्रल टुक्रा ओइने सात टोकरी उठैलाँ |
\v 38 जन्नी मनै और लर्कन छोरके खउइयन चार हजार थारु मनै रहिँत |
\v 39 तब् भीड़हे विदा करके सेक्के ऊ लाउमे चहुँरलाँ, और मगादानके इलाका ओहोँर गैलाँ |
\c 16
\s ईश्वरीय चिन्हक माँग
\r (मर्कूस ८:११-१३, लूका १२:५४-५६)
\p
\v 1 फरिसी और सदुकीहुँक्रे अइलाँ, और हुँकिनहे जाँच करक लग स्वर्गमेसे एकथो चिन्हा देखादेना माग धरलाँ |
\v 2 पर ऊ ओइन्हे जवाफ देलाँ, "संझा हुईत ते तुहुरे कथो, 'काल्हिक दिन मजा रहि, काकरेकी बद्री लाल बा |'
\v 3 बेहानके भर कथो, 'आकाश लाल और बद्रीलेके छोपल बा, आज आँधी आई |' तुहुरे आकाशके अवस्था हेरके दिन कसीन हुई कहिके छुत्याई सेक दरथो, पर चिन्हक अर्थ खोले नै सेक्थो |
\v 4 दुष्ट और व्यभिचारी पुस्ता चिन्हा खोजत, पर योनक चिन्हा बाहेक दोसर चिन्हा उहिन्हे नै देजाई |" तब् ओइन्हे छोरके ऊ चलगिलैँ |
\s फरिसी और सदुकीहुँक्रीहिनके खमीर
\r (मर्कूस ८:१४-२१)
\p
\v 5 चेलाहुँक्रे इपार आके सेक्के ओइने रोटी नाने बिस्रागैलाँ |
\v 6 येशू ओइन्हे कलाँ, "ध्यान देऊ, फरिसी और सदुकीहुँक्रीहिनके खमीरसे होशियार रहोहो |"
\v 7 ओइने आपसमे बहस करे लग्लाँ, "सायद हम्रे रोटी नै नन्ली, तबे ऊ असिक कहतैँ |"
\v 8 येशू यी पता पाके कलाँ, "ए अल्पविश्वासीहुँक्रे! तुहुरिनके सँग रोटी नै हो कहिके काकरे आपसमे बहस करथो?
\v 9 का तुहुरे अभिन नै बुझ्थो? पाँच हजार जहनके लग पाँचथो रोटिक बात तुहुरिन्हे अभिन याद नै हो? तुहुरे कै टोकरी बितोरल रहो?
\v 10 और चार हजार जहनके लग सातथो रोटी, और कै टोकरी  तुहुरे बितोरल रहो?
\v 11 मै तुहुरिन्हे रोटिक विषयमे नै कनु कहिके तुहुरे काकरे नै बुझ्थो? पर फरिसी और सदुकीनके खमीरसे होशियार रहोहो |"
\v 12 तब् ओइने बुझगैलाँ, कि ऊ रोटिक खमीरसे नै होके पर फरिसी और सदुकीनके शिक्षासे होशियार रहोहो कहल रहिँत |
\s पत्रुसके स्वीकार
\r (मर्कूस ८:२७-३०, लूका ९:१८-२१)
\p
\v 13 येशू कैसरिया फिलिप्पीक राज्यमे आके, ऊ अपन चेलनहे पुछ्लैँ, "मनैहुँक्रे मनैयक छावाहे के हो कहिके कथैँ?"
\v 14 ओइने जवाफ देलाँ, "केऊ बप्तिस्मा-देहुइया यूहन्ना, केऊ एलिया, और केऊ यर्मिया वा अगमवक्तनमेसे कोनो एकथो हुईताँ कहिके कथाँ |"
\v 15 ऊ ओइन्हे पुछ्लाँ, "तुहुरे का कथो, मै के हुईतुँ?"
\v 16 सिमोन पत्रुस जवाफ देहल, "अप्नी ख्रीष्ट हुईती, जित्ती परमेश्वरके छावा |"
\v 17 येशू उहिन्हे कलाँ, "योनक छावा सिमोन, तुँ धन्य हुईतो | काकरेकी मनैन थेनसे तुहिन्हे यी नै प्रकट हुईल, पर स्वर्गमे रहुइया मोरिक बाबा प्रकट करल |
\v 18 मै तुहिन्हे कहतुँ, कि तुँ पत्रुस हुईतो | मै मोरिक मण्डली यी चट्टानके उप्पर बनैम, और नर्गक दवार उहिन्हे जीते नै सेक्हीँ |
\v 19 मै तुहिन्हे स्वर्गक राज्यक चाभीहुँक्रीहिनहे देहम | ज्या तुँ पृथ्वीमे बहन्बो, वहे स्वर्गमे बहानजाई, और ज्या तुँ पृथ्वीमे खोल्बो, वहे स्वर्गमे खोलजाजाई |"
\v 20 ऊ ख्रीष्ट हुईताँ कहिके किहुहे नै कहोहो कहिके येशू चेलनहे कड़ा आज्ञा देलैँ |
\s अपन मुनक बारेमे येशूक शुरुक भविष्यवाणी
\r (मर्कूस ८:३१-९:१, लूका ९:२२-२७)
\p
\v 21 हुँकिनहे कसिक यरुशलेममे जाई परी, और धर्म-गुरु और मुख्य पूजाहारीन और शास्त्रीनसे बहुत कष्ट भोगेपरी, मुवाजाई परी और तेसर दिन जित्ती होके उठे परी कहिके ऊ तब्बेहेँसे अपन चेलनहे बताई लग्लाँ |
\v 22 पत्रुस हुँकिनहे एक ओहोँर लैजाके हप्काइ लागल, ", परमेश्वर असिक ना करिँत्  प्रभु! अप्निकमे असिन कबु नै हुई |"
\v 23 पर घुमके उहाँ पत्रुसहे कलाँ, "ए शैतान, मोरिक आघेसे हट्जा, तैँ मोरिक लग बाधा हुईस | काकरेकी तैँ परमेश्वरके बातमे नै होके, मनैनके बातमे ध्यान देथे |"
\v 24 तब् येशू अपन चेलनहे कलाँ, "केऊ मोरिक पाछे अइना इच्छा  करत कलेसे, उ अपनहे इन्कार करे और अपन क्रूस उठाके मोरिक पाछे लागे |
\v 25 काकरेकी जे अपन प्राण बचाई चाहि, उ उहिन्हे गुमाई, पर जे अपन प्राण मोरिक लग गुमाई, उ उहिन्हे भेटाई |
\v 26 सारा जगत् हाँथ पारके फेन अपन प्राण गुमाई कलेसे, मनैयाहे का फाइदा हुई? अथवा मनैया अपन प्राणके बदलामे का देहे सेकी?
\v 27 काकरेकी मनैयक छावा अपन बाबक महिमामे अपन स्वर्गदूतहुँक्रीहिनके सँग आई, और उ समयमे ऊ हरेक मनैयाहे ओकर काम अनुसार प्रतिफल दि |
\v 28 जात्तिके, मै तुहुरिन्हे कहतुँ, यहाँ ठरह्याइलमेसे केऊ-केऊ मनैयक छावाहे अपन राज्यमे आइत नै देखतसम मृत्युक स्वाद नै चिखिहीँ |"
\c 17
\s येशूक रूप बद्लना
\r (मर्कूस ९:२-१३, लूका ९:२८-३६)
\p
\v 1 यकर छे दिन पाछे येशू पत्रुस, याकूब और ओकर भैया यूहन्नाहे अपनसँग एकथो ढेँङ्ग पहाड़मे अलग्गे  लैगिलैँ |
\v 2 ओइनके आघे हुँकार रूप बदलगैलिन | हुँकार मुह सूर्यहस चम्कल,
\v 3 और हुँकार लुग्गा प्रकाश हस उज्जर होगिल | तब् मोशा और एलिया हुँकार सँग बात बत्वाईट देखा परलाँ |
\v 4 पत्रुस येशूहे कहल, "हे प्रभु, हमार यहाँ रना मजा बा | अप्निक इच्छा बा कलेसे मै यहाँ तीनथो वासस्थान बनैबुँ, एकथो अप्निक लग, एकथो मोशक लग और एकथो एलियक लग |"
\v 5 उ बोल्ती-बोल्ती, चहकार बद्री ओइन्हे छोपलेहल, और उ बद्रीमेसे एकथो आवाज आइल, "यी मोरिक प्रिय छावा हो, यिहिसे गजब खुशी बतुँ, यकर बात सुनो |"
\v 6 जब चेलाहुँक्रे यी सुन्लाँ, तब् ओइने भयङ्कर डराके घोपत्या होगिलैँ |
\v 7 पर येशू आके ओइन्हे छुके कलाँ, "उठो, नै डराऊ |"
\v 8 जब ओइने अपन आँखी उठाके हेरलैँ ते, येशू बाहेक ओइने दोसर किहुहे फेन नै देख्लैँ |
\v 9 जब ओइने पहाड़मेसे उतरत रहिँत, येशू ओइन्हे आज्ञा करलाँ, "जबसम मनैयक छावा मुअलमेसे जित्ती होके नै उठी, तबसम यी दर्शनके बात किहुहे फेन नै बतैहो |"
\v 10 तब् चेलाहुँक्रे हुँकिनहे असिक कहिके पुछ्लाँ, "तौ काकरे शास्त्रीहुँक्रे आघे एलियाहे अइना जरुरी बा कहिके कथाँ?"
\v 11 ऊ ओइन्हे कलाँ, "एलिया जात्तिके अइहिँ, और उ सक्कु बात फेनदोस्रे सच्यैहीँ |
\v 12 पर मै तुहुरिन्हे कहतुँ, 'एलिया आग्गिहिँ आसेकल बताँ, पर मनै हुँकिनहे नै चिहिन्लाँ, पर  हुँकिनहे ओइने  मनमानी करलाँ | अस्तेके मनैयक छावाहे फेन ओइनके हाँथेमसे कष्ट भोगे पर्हिस |"
\v 13 तब् ऊ बप्तिस्मा-देहुइया यूहन्नक विषयमे ओइन्हे कलाँ कहिके चेलाहुँक्रे बुझ्लाँ |
\s भूतवा लागल लौँदा
\r (मर्कूस ९:१४-२९, लूका ९:३७-४३)
\p
\v 14 तब् ओइने भीड़ रहल ठाउँमे आके सेक्लाँ ते एकथो मनैया हुँकार आघे ठेहुनी टेक्के कहल,
\v 15 "प्रभु, मोरिक छावकमे दया करी, काकरेकी उहिहे मृगी रोग लागल बतीस, और भारी कष्ट भोगता | उ कबु आगीमे परत, कबु पानीमे पेलजाईट |
\v 16 मै उहिन्हे अप्निक चेलनके थेन नन्नु, पर ओइने उहिन्हे नै चोख्वाई सेक्लैँ |"
\v 17 तब् येशू कलाँ, "ए अल्पविश्वासी और भ्रष्ट पुस्ता, कबसम मै तुहुरिनके सँग रहम? कबसम मै तुहुरिन्हे सहूँ? उहिहे यहाँ मोरिक थेन नानो |"
\v 18 येशू उहिन्हे घघोत्लाँ, और भूतात्मा ओकरमेसे निकरके चलगिल | उ लौँदा जुरतेहेँ चोखागिल |
\v 19 तब् चेलाहुँक्रे येशूक थेन चुप्पेसे आके कलाँ, "हम्रे उहिन्हे काकरे नै निकारे सेक्ली?"
\v 20 ऊ ओइन्हे कलाँ, "तुहुरिनके अल्पविश्वासके कारण हो | जात्तिके, मै तुहुरिन्हे कहतुँ, कि तुहुरिनकेमे एकथो भाजीक दाना जतरा विश्वास रहि कलेसे यी डँरवाहे 'यहाँसे हटजा' कबो कलेसे उ हटजाई | और तुहुरिनके लग कुछु नै असम्भव नै रहि |
\v 21 [तभुन फेन यी मेरके भूतवा भर प्रार्थना और उपवासविना नै निकरत |]"
\s अपन मुनक बारेमे येशूक दोस्रा भविष्यवाणी
\r (मर्कूस ९:३०-३२, लूका ९:४३-४५)
\p
\v 22 ओइने गालीलमे कुरह्याइलमे येशू ओइन्हे कलाँ, "मनैयक छावा मनैनके हाँथेम सौँपदेजाई |
\v 23 और  ओइने उहिहे मुवैहीँ, पर तेसर दिनमे उ जित्ती होके उठ्जाई |" तब् ओइने एकदम दुखि होगिलैँ |
\s मन्दिरके कर
\p
\v 24 जब ओइने कफर्नहुममे अइलाँ, मन्दिरके कर उथुइयन पत्रुसके थेन आके कलाँ, "का तुहुरिनके गुरु मन्दिरके कर नै तीर्थाँ?"
\v 25 उ कहल, "हाँ, तीर्थाँ |" पत्रुस जब घरेम पैँठल येशू उहिहे आघे कलाँ, "सिमोन, तोहाँर का विचार बा? पृथ्वीक राजाहुँकरे महसूल वा कर किहिसे उथैठाँ? अपन छावनसे कि दोसर जहनसे?"
\v 26 पत्रुस कहल, "दोसर जहनसे," येशू उहिन्हे कलाँ, "ओसिक हो कलेसे ते छावन भर छुट भेटैना ठहरल |
\v 27 पर ओइने हम्रिहिनसे बकबक नै करिँत् कहिके, समुन्दरमे जाके बन्सी लगाऊ, और शुरुमे फँसल मच्छी नानो | ओकर मुह खोल्बो ते तुँ चाँदीक सिक्का भेटैबो | उ लैजाके तोहाँर और मोरिक बदलामे ओइन्हे दैदेहो |"
\c 18
\s स्वर्गक राज्यमे सक्कुहुनसे भारी
\r (मर्कूस ९:३३-३७, ४२-४८, लूका ९:४६-४८, १७:१-२)
\p
\v 1 वहे समयमे चेलाहुँक्रे येशूक थेन आके पुछ्लाँ, "स्वर्गक राज्यमे सक्कुहुनसे भारी के हो?"
\v 2 उहाँ एकथो छुटीमुती लौँदाहे लग्गे बलाके ओइन्हे बिच्चेम थरह्वैलाँ,
\v 3 और कलाँ, "जात्तिके, मै तुहुरिन्हे कहतुँ, मन बदलके तुहुरे छुटी लरकाहस नै हुईबो कलेसे कबु स्वर्गक राज्यमे नै पैँठ्बो |
\v 4 जे यी छुटी लौँदा हस अपनहे नम्र बनाई, वहे स्वर्गक राज्यमे सक्कुहुनसे भारी हुई |
\v 5 जे मोरिक नाउँमे एकथो असिन लौँदाहे ग्रहण करी, उ महिन्हे ग्रहण करत |
\v 6 "पर जे महिन्हे विश्वास करुइया यी छुटी लर्कनमेसे एक जहनहे पाप करे लगाई, बरु ओकर घेँचामे भारी चकियक ढुङ्गा बहानके उहिहे गहिँर समुन्दरमे डुबादेना मजा हुई  |
\v 7 "पाप करे लगुइया  परीक्षा हुँक्रीहिनके लग यी संसारहे धिक्कार! पाप करे लगैना परीक्षा ते जरुर आइत, पर धिक्कार, उ मनैयाहे जिहिसे पाप करे लगैना परीक्षा आइत!
\v 8 तोहाँर हाँथ वा गोरालेके तुहिन्हे पाप करे लगाईट कलेसे उहिन्हे काटके फेँकादेऊ | दुनु हाँथ वा दुनु गोरक संगे अनन्त आगीमे फेँकाजैनासे ते बरु लुल वा नागर होके जीवनमे जैना तोहाँर लग मजा हुई |
\v 9 तोहाँर आँखी तुहिन्हे पाप करे लगाईत  कलेसे उहिन्हे निकारके फेँकादेऊ | दुनु आँखीक सँग नरकके आगीमे फेँकाजैनासे ते बरु कान होके जीवनमे जैना तोहाँर लग मजा हुई |"
\s हेराइल भेँरवक दृष्टान्त
\r (लूका १५:३-७)
\p
\v 10 "होशियार रहो, तुहुरे यी छुटीमेसे एक जहनहे फेन हेल्हा नै करो | काकरेकी मै तुहुरिन्हे कहतुँ, स्वर्गमे ओइनके दूतहुँक्रे स्वर्गक मोरिक बाबक दर्शन रोज कर्तीरथाँ |
\v 11 [काकरेकी मनैयक छावा हेराइल मनैनहे बचाई आइल बा |]
\v 12 "तुहुरे का विचार करथो? कोनो मनैयक सौथो भेँरीनमेसे एकथो भेँरवा भटकके गैल कलेसे, उ उनान्सौहे छोरके पहाड़े-पहाड़ हुईती भटकके गैल एकथो खोजे नै जाईत का?
\v 13 यदि ऊ  उहिन्हे भेटाइल कलेसे, जात्तिके मै तुहुरिन्हे कहतुँ, उ भटकके नै गैल उनान्सौसे उ एकथोक लग ऊ धेउर रमाइत  |
\v 14 अस्तेहेँके स्वर्गमे रहुइया तुहुरिनके बाबक इच्छा यी बा, कि यी छुटीमेसे एकथो फेन नष्ट ना होए |"
\s अपराध करुइया भैया
\p
\v 15 "तोहाँर भैया तोहाँरिक विरुद्धमे पाप करी कलेसे, जाके तुहुरे दुइजे किल रहलमे ओकर दोष देखादेऊ | उ तोहाँर बात सुनी कलेसे, तोहाँर भैया अपन होगिल |
\v 16 पर उ नै सुनी कलेसे अपन संगे आउर एक वा दुइ जहनहे लैजाऊ और दुइ अथवा तीनथो साक्षीनसे प्रत्येक बात पक्का होए |
\v 17 यदि उ ओइनके बात फेन सुन्ना नै मानी कलेसे, मण्डलीहे कहो | उ मण्डलीक बात फेन सुन्ना नै मानी कलेसे, उ तोहाँर लग अन्यजाति और कर उथुइया हस होए |
\v 18 "जात्तिके, मै तुहुरिन्हे कहतुँ, तुहुरे पृथ्वीमे ज्या बहन्बो, उ स्वर्गमे बहन्जाई | और तुहुरे पृथ्वीमे ज्या खोल्बो उ स्वर्गमे खोलजाजाई |
\v 19 "फेनदोस्रे मै तुहुरिन्हे कहतुँ, पृथ्वीमे तुहुरिनमेसे दुइ जाने कोनो बातमे सहमत होके मंग्बो कलेसे, उ स्वर्गक मोरिक बाबक ओहोँरसे तुहुरिनके लग होजाई,
\v 20 काकरेकी जहाँ दुइ कि तीन जाने मोरिक नाउँमे कुरह्यैहीँ, वहाँ मै ओइनके बिच्चेम रहम |"
\s निर्दयी नोकरके दृष्टान्त
\p
\v 21 तब् हुँकार थेन आके पत्रुस कहल, "प्रभु, मोरिक भैया कैचो मोरिक विरुद्धमे अपराध करी ते मै उहिन्हे माफ करम? का सातचोसम?"
\v 22 येशू उहिन्हे कलाँ, "मै तुहिन्हे कहतुँ, सातचो नै हो, पर सत्तर गुणा सातचो |
\v 23 "तबेकमारे स्वर्गक राज्य एकथो रज्वा हस हो, जिही अपन नोकर हुँक्रीहिनसे हिसाब लेना मन हुइलिस |
\v 24 जब ऊ हिसाब लेहे लागल, दश हजार सोनक सिक्का ऋण लेहुइया एकथोहे ओकर थेन नानगिलस |
\v 25 पर उ मनैया तिरे नै सेकल ते ओकर मलिकवा उहिहे और ओकर जन्नी और लर्कापरका और ओकर सक्कु चीज बेँचके ऋण चुकैना हुकुम देहल |
\v 26 "तब् उ नोकर ठेहुनी टेक्के ओकर गोरामे गिरके कहे लागल, "मलिकवा, मोरिकमे दया करी, मै अप्निक सक्कु ऋण चुकैम |'
\v 27 तब् उ नोकरके मलिकवा सोगाके उहिहे छोरदेहल, और ओकर ऋण माफ करदेहल |
\v 28 "पर उ नोकर निकरके जाईबेर अपन संघरिया-नोकरहुँक्रीहिनमेसे एकथोहे भेटाइल, जे ओकर एक सौ चाँदीक सिक्कक ऋणी रहे | ओकर घेँचामे पकरके उ कहल, 'अपन ऋण तिर दार |'
\v 29 "पर संघरिया-नोकर घोपत्या होके उहिहे हाँथ जोरल, 'मोरिकमे धीरज करो, मै तुहिन्हे सक्कु तिरदेहम |'
\v 30 "पर उ नै मानल, और जाके ऋण नै तिरतसम उहिहे झेलमे दारदेहल |
\v 31 ओकर संघरिया-नोकरहुँकरे यी सक्कु देख्लाँ और ओइने गजब दुखि होगिलैँ | ओइने जाके यी सक्कु घटना अपन मलिकवाहे जाके बतादेलाँ |
\v 32 "तब् मलिकवा उ नोकरहे अपन थेन बलाके कहल, 'ए दुष्ट नोकर, तैँ महिसे बिन्ती करले, और मै तुहिन्हे तोरिक ऋण माफी करदेनु |
\v 33 मै तोरिकमे दया करल हस तैँ फेन तोरिक संघरिया-नोकरहे दया करे परना नै रहे?'
\v 34 तब् ओकर मलिकवा झोँक्काके उहिन्हे सक्कु ऋण नै तिरतसम दण्ड देहुइयनके हाँथेम दैदेहल |
\v 35 "तुहुरे अपन भैयाहे अपन भित्री मनसे क्षमा नै करबो कलेसे, स्वर्गमे रहुइया मोरिक बाबा फेन तुहुरिनके सँग ओस्तेहेँक करी |"
\c 19
\s विवाहविच्छेद
\r (मर्कूस १०:१-१२)
\p
\v 1 यी बात बोलके सेक्के येशू गालीलमेसे यर्दनके उपार यहूदक इलाकामे गैलाँ |
\v 2 बर-बर भीड़ हुँकार पाछे लागगिल और ऊ वहाँ मनैनहे चोख्वैलाँ |
\v 3 फरिसीहुँक्रे हुँकार थेन आके हुँकिनहे जाँच करक लग हुँकिनहे पुछ्लाँ, "का केऊ कोनो कारणसे जन्नीसे विवाहविच्छेद करना उचित बा?"
\v 4 पर ऊ कलाँ, "का तुहुरे नै पह्रल हुईतो, कि सृष्टिकर्ता ओइन्हे शुरुएमे नर और नारी बनाके कहल,
\v 5 'तबेकमारे मनैया अपन बाबा और दाईहे छोरके अपन जन्नीकसँग पली रहत, और उ दुइ जाने एक्के शरीर हुइहिँ |
\v 6 उ आब दुइथो नै हुँइत, पर एक्के शरीर हुईताँ | तबेकमारे  परमेश्वर जिहिहे एक्केमे जोरल बताँ, ओइन्हे कोनो मनैया नै छुटाए |"
\v 7 ओइने हुँकिनहे कलाँ, "मोशा काकरे विवाहविच्छेदके छुटपत्र देके जन्नीहे छोरना आज्ञा देहल?"
\v 8 ऊ ओइन्हे कलाँ, "तुहुरिनके मनके कठोरतक कारण मोशा जन्नीहे छोरना अनुमति तुहुरिन्हे देहल | पर शुरुसे असिन नै रहे |
\v 9 मै तुहुरिन्हे कहतुँ, जे व्यभिचारके कारण बाहेक अपन जन्नीहे छोरके दोसरसे भोज करत, उ व्यभिचार करत, और जे छोरलसे भोज करत, उ फेन व्यभिचार करत |"
\v 10 चेलाहुँक्रे हुँकिनहे कलाँ, "थरवा-जन्नीक अस्तेहेँ सम्बन्ध हो कलेसे ते, भोज नहिँए मजा रही |"
\v 11 येशू ओइन्हे जवाफ देलाँ, "सक्कु मनै यी वचन ग्रहण करे नै सेक्थाँ, ओइने किल सेकहीँ, जिहिहे यी देगिल बा |
\v 12 काकरेकी केऊ जन्मत्तिक नपुंसक रथाँ, केऊ-केऊ भर मनैनके बनाइल नपुंसक रथाँ | केऊ-केऊ भर अप्निहीँ अपनहे स्वर्ग-राज्यक लग नपुंसक बनैथाँ | जे यी ग्रहण करे सेकता, वहे ग्रहण करे |"
\s येशू और छुटीछुटी लरका
\r (मर्कूस १०:१३-१६, लूका १८:१५-१७)
\p
\v 13 येशू लर्कनके उप्पर हाँथ धारके प्रार्थना करदिँत कहिके मनैहुँक्रे हुँकार थेन नन्लाँ | तब् चेलाहुँक्रे उ मनैनहे हप्कैलाँ |
\v 14 पर येशू कलाँ, "लर्कनहे मोरिक थेन आई देऊ, ओइन्हे नै रोको | काकरेकी स्वर्गक राज्य अस्तेहेँनके हो |"
\v 15 तब् लर्कनके उप्पर हाँथ धारके ऊ वहाँसे चलगिलैँ |
\s धनी युवक
\r (मर्कूस १०:१७-३१, लूका १८:१८-३०)
\p
\v 16 हुँकार थेन आके एकथो मनैया कहल, "हे गुरु, महिन्हे अनन्त जीवन भेटाइक लग का  मजा काम करे परी?"
\v 17 उहाँ उहिन्हे कलाँ, "मजा का हो उ विषयमे तुँ महिन्हे  काकरे पुँछतो? मजा ते एक्केथो बताँ | पर तुँ जीवनमे आइक लग इच्छा करतो कलेसे, आज्ञापालन करो |"
\v 18 ऊ हुँकिनहे कहल, "कोन-कोन आज्ञा?" येशू कलाँ, "तैँ हत्या नै करिस, तैँ व्यभिचार नै करिस, तैँ चोरी नै करिस, तैँ झुटा गवाही नै दिस् |
\v 19 अपन दाई-बाबनके आदर करिस, और अपन छिमेकीहे अपन हस प्रेम करिस |"
\v 20 उ जवान मनैया हुँकिनहे कहल, "यी सक्कु ते मै पालन करले  बतुँ | आब मोरिकमे का कमी बा?"
\v 21 येशू उहिन्हे कलाँ, "यदि तुँ सिद्ध हुई चहथो  कलेसे, जाके तोहाँर  थेन रहल सक्कु बेँचके गरीबनहे दैदेऊ, और तुहिन्हे स्वर्गमे धन भेटैबो, तब् आके मोरिक पाछे लागो  |"
\v 22 जब उ जवान मनैया यी बात सुनल, उ दुखि होके चलगिल, काकरेकी ओकर बहुत्ते धन-सम्पत्ति रहिस |
\v 23 तब् येशू अपन चेलनहे कलाँ, "जात्तिके, मै तुहुरिन्हे कहतुँ, स्वर्गक राज्यमे धनी मनैयाहे प्रवेश करना बहुत अप्थ्यारो हुई |
\v 24 फेनदोस्रे मै तुहुरिन्हे कहतुँ, धनी मनैयाहे परमेश्वके राज्यमे प्रवेश करनासे ते बरु  सुईक नाथेमसे उँटवाहे छिर्ना सजिलो रहत |''
\v 25 यी सुनके चेलाहुँक्रे एकदम अचम्म मानके पुछ्लाँ, "तब् के उद्दार पाई सेकी?"
\v 26 येशू ओइन्हे हेरके कलाँ, "मनैनके लग यी बात असम्भव बा, पर परमेश्वरके लग सक्कु बात सम्भव बा |"
\v 27 तब् पत्रुस हुँकिनहे पुँछल, "हेरी हम्रे ते सक्कु चीज छोरके अप्निक पाछे लागल बती | हम्रे भर का भेटैबी?"
\v 28 येशू ओइन्हे कलाँ, "जात्तिके, मै तुहुरिन्हे कहतुँ, तुहुरे जे मोरिक पाछे लागल बतो, लावा सृष्टिमे जब मनैयक छावा अपन महिमक सिंहासनमे बैठी, तब् तुहुरे फेन बाह्र सिंहासनमे बैठ्बो, और इस्राएलके बाह्र कुलमे इन्साफ करबो |
\v 29 हरेक जे मोरिक नाउँक लग घर, दादू-भैया वा दिदी-बाबु अथवा बाबा वा दाई छाईछावा वा जग्गाजमिन छोरल बा, उ सौ गुणा भेटाई, और अनन्त जीवनके अधिकार भेटाई |
\v 30 पर बहुत्ते जाने जे आघे बताँ, पाछे होजैहीँ, और पाछे रहुइयन भर आघे होजैहीँ |"
\c 20
\s दाखबारीमे काम करुइयन
\p
\v 1 "स्वर्गक राज्य खेतवक एकथो मलिकवा हस हो, जे सक्करहीँ अपन दाखबारीमे मजदूरहुँक्रीहिनहे काम लगाईं बाहेर निक्रल |
\v 2 मजदूरहुँक्रीहिनहे एक दिनमे भेटैना देहारी तोकके उ ओइन्हे अपन दाखबारीमे पठाइल |
\v 3 "जब ऊ नौ बजे ओहोँर बाहेर निक्रल, उ दोसर जहनहे बजारमे बिनाकामक, ठरह्याल देखल,
\v 4 और उ ओइन्हे कहल, 'तुहुरे फेन दाखबारीमे जाऊ, और ज्या ठीक रही मै तुहुरिन्हे देहम |'
\v 5 तब् ओइने चलगिलैँ | "फेनदोस्रे उ बाह्र बजे ओहोँर और तीन बजे ओहोँर बाहेर निकरके ओस्तेहेँ करल |
\v 6 उ पाँच बजे ओहोँर बाहेर निकरके दोसर जहनहे ठरह्याइल भेटाइल, और ओइन्हे कहल, 'तुहुरे काकरे यहाँ बिनाकामक ठरह्याइल बतो?'
\v 7 "ओइने उहिन्हे कलाँ, 'केऊ फेन हम्रिहिनहे मजदूरीमे नै लगाइल हो |' "उ ओइन्हे कहल, 'तुहुरे फेन दाखबारीमे जाऊ |'
\v 8 "जब संझा हुईल, तब् दाखबारीक मलिकवा अपन कर्मचारीहे कहल, 'मजदूरहुँक्रीहिनहे बलाके पाछे अउइयासे लेके शुरूमे अउइयनहे ओइनके देहारी देऊ |'
\v 9 "पाँच बजे काममे लगुइयन अइलाँ, और ओइने सक्कु जाने पूरा दिनके देहारी भेटैलाँ |
\v 10 जब शुरुमे काममे लगुइयन अइलाँ, तब् ओइने धेउरे भेटैबी कना सोच्लाँ, पर ओइने फेन सक्कु जाने एक दिनके देहारी भेटैलाँ |
\v 11 देहारी भेटाके सेक्के खेतवक मलिकवक विरुद्धमे ओइने गनगनाई लग्लाँ |
\v 12 ओइने कहे लग्लाँ, 'यी पाछे अउइयन एक घण्टा किल काम करलाँ, पर अप्नी ओइन्हे हम्रे दिनभरिक बोझ बोकुइयन और कर्रा घाम सहुइयन बराबर बनादेली |'
\v 13 "पर उ ओइनमेसे एक जहनहे जवाफ देहल, "संघारी, मै तोहाँर उप्पर कुछु अन्याय नै करल हुईतुँ | का तुँ महिन्से पूरा एक दिनके देहारीमे काम करना बात नै करल रहो?
\v 14 तोहाँर पाईपरना देहारी लेके जाऊ | यी पाछेकहे फेन मै तुहिन्हे देहल बराबर मै देहे चहथुँ |
\v 15 मोरिक जतरा बा, उहिहे मै अपन चाहल हस करे नै सेकम का? मोरिक भलाई करनामे तुँ काकरे हिर्साईतो?
\v 16 "अस्तेहेँके पाछेक आघे होजैहीँ और आघेक पाछे होजैहीँ |"
\s अपन मुनक बारेमे येशूक तेसर भविष्यवाणी
\r (मर्कूस १०:३२-३४, लूका १८:३१-३४)
\p
\v 17 यरुशलेम ओहोँर जाईबेर येशू बाह्र चेलनहे अल्गे लैजाके डगरमे ओइन्हे कलाँ,
\v 18 "हम्रे यरुशलेम ओहोँर जाईती | आब मनैयक छावा मुख्य पूजाहारीन और शास्त्रीनके हाँथेम सौँपजाई, और ओइने उहिहे मृत्युदण्डक दोषी ठहरैहीँ |
\v 19 उहिहे गिल्ला करक, कोर्रा लगाइक, और क्रूसमे टाँगेक लग कहिके ओइने उहिहे अन्यजातिनके हाँथेम सौँपदिहीँ, और तेसर दिनमे ऊ जित्ती होके उठ्जाई |"
\s दाईक बिन्ती
\r (मर्कूस १०:३५-४५)
\p
\v 20 तब् जब्दियक छावनके दाई अपन छावनहे अपनसँग लेके हुँकार आघे ठेहुनी टेक्के हुँकिनसे बिन्ती करल |
\v 21 उहाँ उहिन्हे पुछ्लाँ, "तुँ का चहथो?" उ हुँकिनहे कलाँ, "अप्नी कहि, कि अप्निक राज्यमे, मोरिक यी दुइथो छावनमेसे एकथो अप्निक दाहिन ओहोँर, और दोसर अप्निक बाऊँ हाँथ ओहोँर बैठे भेटाँईट |"
\v 22 पर येशू जवाफ देलाँ, "तुहुरे का  माँगतो ऊ  नै जन्थो | जोन खोरया मै पिअतुँ, का उ तुहुरे पिए सेक्बो?" ओइने कलाँ, "सेक दर्बी |"
\v 23 ऊ कलाँ, "मोरिक खोरया तुहुरे पिबो, पर मोरिक दाहिन और बाऊँ पाँजर  बैठे देना बात मोरिक हाँथेम नै हो | यी ठाउँ ओइनके हुईतिन, जेकर लग मोरिक बाबा तयार करसेकल बा |"
\v 24 यी सुनके दशुजे उ दुइथो भैयनसे रिसागैलाँ  |
\v 25 पर येशू ओइन्हे अपन थेन बलाके कलाँ, "तुहुरिन्हे पतै बा, कि अन्यजातिनके शासकहुँक्रे ओइनके उप्पर  निरङकुश शासन करथाँ, और ठुलाठालुहुँक्रे ओइनके उप्पर  अधिकार जमैथाँ |
\v 26 तुहुरिनके बिच्चेम असिन नै हुई, पर जे तुहुरिनमे भारी हुइना इच्छा करत, उ तुहुरिनके सेवक हुईक  परत |
\v 27 जे तुहुरिनमेसे आघे हुई चाहत, उ तुहुरिनके नोकर हुई परत,
\v 28 जसिके मनैयक छावा फेन सेवा पाइक लग नै हो, पर सेवा करे और बहुत्ते जहनके छुटकारक मोल स्वरुप अपन प्राण देहे आइल |"
\s दुइथो आँधर मनै
\r (मर्कूस १०:४६-५२, लूका १८:३५-४३)
\p
\v 29 ओइने यरिहोमेसे जाईबेर, एकथो बरवार भीड़ हुँकार पाछे लागगिल |
\v 30 डग्रिक आँरितिर बैठल दुइथो आँधर मनै येशू वहे डगर जाईतैँ कना सुनके असिक कहिके चिल्लैलाँ, "हे प्रभु, दाऊदके छावा, हमारिकमे दया करी |"
\v 31 भीड़ ओइन्हे चुप लागो कहिके हप्कैलाँ, पर ओइने असिक कती आउर जोरसे चिल्लैलाँ, "हे प्रभु, दाऊदके छावा, हमारिकमे दया करी |"
\v 32 तब् येशू रुकगैलाँ और ओइन्हे बलाके कलाँ, "तुहुरे का चहथो? मै तुहुरिनके लग का करदिऊँ?"
\v 33 ओइने हुँकिनहे कलाँ, "हे प्रभु, हमार आँखी खोलदी |"
\v 34 येशू सोगाके ओइनके आँखी छुदेलाँ और ओइने तब्बेहेँ देख्नाहाँ होगिलैँ और ओइने हुँकार पाछे लागगैलाँ |
\c 21
\s यरुशलेममे येशूक विजय-प्रवेश
\r (मर्कूस ११:१-११, लूका १९:२८-४०, यूहन्ना १२:१२-१९)
\p
\v 1 जब ओइने यरुशलेमके लग्गे जैतून पहाड़के बेथफागेमे आपुग्लाँ, तब् येशू दुइथो चेलनहे असिक कहिके पठैलाँ,
\v 2 "तुहुरे सामनेक गाउँमे जाऊ | वहाँ पुग्ती किल तुहुरे एकथो गडहा और ओकर बछरवा बाँधल भेटैबो | उहिन्हे खोलके मोरिक थेन नानो |
\v 3 केऊ तुहुरिन्हे कुछु कहि कलेसे, 'प्रभुहे यकर जरुरत बा, कहहो तब् उ तुरुन्ते उहिहे पठादी |"
\v 4 अगमवक्तासे बोलल वचन पूरा होए कहिके यी हुईल,
\v 5 "सियोनके छाईहे कहो, हेरो, तोहाँर राजा तोहाँरिक थेन आईतैँ, विनम्र होके गडहकमे सवार होके, गडहक बच्चा, एकथो बछरवक उप्पर |"
\v 6 तब् चेलाहुँक्रे गैलाँ, और येशूक अह्राइल बमोजिम ओइने करलाँ |
\v 7 ओइने गडाहा और ओकर बच्चा नन्लाँ, और ओकर उप्पर अपन लुग्गा बिछैलाँ, और ऊ ओकर उप्पर बैठ्लाँ |
\v 8 भीड़मे बहुत्ते जाने अपन लुग्गा डगरमे बिछैलाँ, और दोसर जाने रुख्वक हाँगा काटके डगरमे बिछादेलाँ |
\v 9 हुँकार आघे और पाछे लागल भीड़ असिक कहिके चिल्लैलाँ, "दाऊदके छावाहे होसन्ना! धन्य हुईताँ ऊ, जे परमप्रभुक नाउँमे अइथाँ! परमधाममे होसन्ना!'
\v 10 जब ऊ यरुशलेममे प्रवेश करलाँ, सारा बजारमे हलचल मचगिलस | मनै पुँछे लग्लाँ, "यी के हुँइत?"
\v 11 भीड़के मनै जवाफ देलैँ, "यी गालीलके नासरतमेसे अईलक अगमवक्ता, येशू हुँइत |"
\s मन्दिरमे येशू
\r (मर्कूस ११:१५-१९, लूका १९:४५-४८, यूहन्ना २:१३-२२)
\p
\v 12 येशू परमेश्वरके मन्दिरमे गैलाँ | तब् ऊ मन्दिरमे किनबेच करुइया सक्कुहुनहे खदेरदेलैँ, और पैसा सतुइयनके टेबुल और परेउना बेचुइयनके बैठ्ना बिल्तादेलैँ |
\v 13 ऊ ओइन्हे कलाँ, "यी लिखल बा, 'मोरिक घर प्रार्थनक घर कहलाजाई |' पर तुहुरे यिहिहे डाँकूनके अड्डा बनाइल बतो |"
\v 14 आँधर और नागर मनै मन्दिरमे हुँकार थेन अइलाँ, और ऊ ओइन्हे चोख्वादेलाँ |
\v 15 पर जब मुख्य पूजाहारीहुँकरे और शास्त्रीहुँक्रे भर हुँकार करल अचम्मक काम देख्लाँ, और लरकनहे मन्दिरमे "दाऊदके छावाहे होसन्ना" कती चिल्लाईट सुन्लाँ, तब् ओइने रिसागैलाँ,
\v 16 और ओइने हुँकिनहे कलाँ, "सुनतो, यने का कहतैँ?" तब् येशू ओइन्हे कलाँ, "हाँ, सुनतुँ | का तुहुरे नै पह्रल हुईतो, 'लरका और दूध-पिउइया लर्कनके ढेबरमेसे अप्नी पूरा प्रशंसा निकारल बती'?"
\v 17 तब् ओइन्हे छोरके ऊ बजारमेसे निकरके बेथानियामे जाके वहाँ रात बितैलाँ |
\s अञ्जीरके रुख्वा
\r (मर्कूस ११:१२-१४,२०-१४)
\p
\v 18 बेहानके ऊ बजारमे घुमेबेर भुँखागैलाँ |
\v 19 डगरके आँरितिर ऊ एकथो अञ्जीरके रुख्वा देख्लाँ | उहाँ उ रुख्वक लग्गे अइलाँ, पर ओम्ने पत्ताबाहेक आउर कुछु नै भेटैलाँ | तब् ऊ उहिहे कलाँ, "आबसे तोरिकमे कबु नै फारा फरे" और उ अञ्जीरके रुख्वा जुरतेहेँ कुल्मुलागिल |
\v 20 यी देख्के चेलाहुँक्रे अचम्म मानके कलाँ, "यी अञ्जीरके रुख्वा कसिक जुरतेहेँ कुल्मुलागिल?"
\v 21 येशू जवाफ देके ओइन्हे कलाँ, "जात्तिके, मै तुहुरिन्हे कहतुँ, तुहुरिनकेमे विश्वास बा और कबु शंका नै करबो कलेसे, अञ्जीरके रुख्वाहे  ज्या करगिल, ओत्रा किल नै हो, पर यी पहाड़हे फेन 'उँखरके समुन्दरमे गिर' कबो कलेसे वहे होजाई |
\v 22 विश्वास करके प्रार्थनामे ज्या मंग्बो उ तुहुरे भेटैबो |"
\s येशूक अधिकारमे शंका
\r (मर्कूस ११:२७-३३, लूका २०:१-८)
\p
\v 23 ऊ मन्दिरमे पैठ्लैँ और ऊ  शिक्षा देहेबेर मुख्य पूजाहारीहुँकरे और जनतनके धर्म-गुरुहुँक्रे हुँकार थेन आके कलाँ, "कोन अधिकारसे तुँ यी काम करथो, और के तुहिन्हे यी अधिकार देहल?"
\v 24 येशू ओइन्हे जवाफ देलैँ, "मै फेन तुहुरिन्हे एकथो प्रश्न पुँछम  | महिन्हे ओकर उत्तर देबो कलेसे, मै कोन अधिकारसे यी काम करथुँ, उ तुहुरिन्हे बतैम |
\v 25 यूहन्नक बप्तिस्मा कहाँसे हुईल? स्वर्गमेसे कि मनैनसे?" ओइने आपसमे असिक कती बहस करे लग्लैँ, "स्वर्गमेसे कहि कलेसे, ऊ 'ओसिक हो कलेसे तुहुरे उहिन्हे काकरे विश्वास नै करलो?' कहिहिँ |
\v 26 पर मनैनसे कहि  कलेसे, हम्रिहिनहे मनैनके डर बा | काकरेकी सक्कु जाने यूहन्नाहे अगमवक्ता हो कहिके मन्थाँ |"
\v 27 तबेकमारे ओइने येशूहे जवाफ देलाँ, "हम्रिहिनहे पता नै हो |" ऊ ओइन्हे कलाँ, "मै फेन कोन अधिकारसे यी काम करथुँ, उ तुहुरिन्हे नै बतैम  |"
\s दुइथो छावनके दृष्टान्त
\p
\v 28 "तुहुरे का विचार करथो? एकथो मनैयक दुइथो छावा रहिस | उ शुरुक थेन आके कहल, 'छावा, जाके आज दाखबारीमे काम करदे |'
\v 29 उ जवाफ देहल, 'मै नै जैम |' पर पाछेसे पश्ताके चलगिल |
\v 30 "दोस्रा छावक थेन आके उ ओस्तेहेँ कहल | उ जवाफ देहल, 'मै जैम |' पर नै गैल |
\v 31 "आब यी दुइथोमे के बाबक इच्छा पालन करल?" ओइने जवाफ देलाँ, "शुरुक |" येशू ओइन्हे कलाँ, "जात्तिके, मै तुहुरिन्हे कहतुँ, कर उथुइयन और वेश्याहुँकरे तुहुरिनसे आघे परमेश्वरके राज्यमे प्रवेश करहीँ |
\v 32 काकरेकी यूहन्ना तुहुरिनके थेन धार्मिकतक डगर देखाई आइल, पर तुहुरे ओकरमे विश्वास नै करलो |" पर कर उथुइयन और वेश्या हुँक्रे हुँकारमे विश्वास करलैँ | तुहुरे यी देख्के फेन पश्चात्ताप नै करलो, और हुँकारमे विश्वास नै करलो |''
\s मोहीहुँक्रीहिनके दृष्टान्त
\r (मर्कूस १२:१-१२, लूका २०:९-१९)
\p
\v 33 "दोसुर दृष्टान्त सुनो | कोनो एकथो गृहस्थी रहे, जे एकथो दाखबारी लगाइल, और ओकर आँजर-पाँजर बेन्ह्वा लगाके वहाँ दाख पेरना एकथो कोल्हु धारल, और एकथो मचान बनाइल | तब् मोहीहुँक्रीहिनहे ओकर ठेक्का देके उ परदेश चलगिल |
\v 34 जब फारा फर्ना समय लग्गे आइल, उ मोहीनके थेन फारक अपन बखरा मागे नोकरहुँक्रीहिनहे पठाइल |
\v 35 "पर मोहीहुँक्रे नोकरहुँक्रीहिनहे पकरके किहुहे पिट्लाँ, किहुहे मुवैलाँ, और किहुहे पथरालेके मरलाँ |
\v 36 फेनदोस्रे उ आघेकसे धेउर नोकरहुँक्रीहिनहे पठाइल, और ओइने यनहे फेन ओस्तेहेँ व्यवहार करलाँ |
\v 37 'मोरिक छावाहे ते आदर करहीँ' कना सोँचके, सबसे पाछे उ अपन छावाहे ओइनके थेन पठाइल |
\v 38 "पर मोहीहुँक्रे छावाहे देख्के आपसमे कलाँ, 'यी ते उत्तराधिकारी हो | आऊ, उहिहे मुवाई, और ओकर उत्तराधिकार छिनी  |'
\v 39 तब् ओइने उहिहे पकरके दाखबारीक बाहेर लैगिलाँ और उहिहे मुवादेलाँ |
\v 40 "तबेकमारे जब दाखबारीक मलिकवा आई, ते उ मोहीनसे का करी?"
\v 41 ओइने हुँकिनहे कलाँ, "उ आके उ दुष्टहुँक्रीहिनहे सर्वनाश करदी, और दाखबारी दोसुर मोहीनहे ठेक्कामे दैदि, जे उहिहे फारक बखरा समयमे बुझाई |"
\v 42 येशू ओइन्हे कलाँ, "का तुहुरे कबु धर्मशास्त्र नै पहरलो? 'जोन ढुङगाहे भवन निर्माण करुइयन रद्ध करलैँ वहे कोन्वक शिर-ढुङ्गा बनल, यी परमप्रभुसे हुईल, और हमार दृष्टिमे यी अचम्मक बा |'
\v 43 "तबेकमारे मै तुहुरिन्हे कहतुँ, परमेश्वरके राज्य तुहुरिनके थेनसे छिनजाई, और एकथो असिन जातिहे देजाई, जे ओकर फारा फराई |
\v 44 यी ढुङ्गामे गिरुइया टुक्रा-टुक्रा होजाई, पर जेकर उप्पर उ गिरी, यी उहिहे पिसदी |"
\v 45 जब मुख्य पूजाहारीहुँकरे और फरिसीहुँकरे हुँकार दृष्टान्त सुन्लाँ, तब् ओइनेहेनके विषयमे ऊ यी कले रहिँत कहिके ओइने बुझ्गैलाँ |
\v 46 ओइने हुँकिनके पक्रे खोज्लाँ, पर ओइने भीड़से डरागैलाँ, काकरेकी मनै हुँकिनहे एकथो अगमवक्ता हुँइत कहिके सोँचित |
\c 22
\s विवाह-भोजके दृष्टान्त
\r (लूका १४:१५-२४)
\p
\v 1 येशू फेनदोस्रे ओइन्हे दृष्टान्तमे कलाँ,
\v 2 "स्वर्गक राज्यहे एकथो रज्वासे तुलना करे सेक्जाईट, जे अपन छावक विवाहभोज तयार  करल,
\v 3 और भोजेम नेउँता देहल मनैनहे बलाइक लग अपन नोकरहुँक्रीहिनहे पठाइल, पर ओइने नै अइना मन करलाँ |
\v 4 "फेनदोस्रे उ दोसर नोकरहुँक्रीहिनहे असिक कहिके पठाइल, "नेउँता भेटाइल मनैनहे कहो, हेरो, मै खाना पकासेकल बतुँ, और मोरिक गोरु और ठुल-ठुल पशु मारगिल बताँ, और सक्कु चीज तयार बा | भोजेम खाई आऊ |'
\v 5 "पर ओइने वास्ता नै करके केऊ खेतवा ओहोँर, केऊ व्यापार ओहोँर लग्लाँ |
\v 6 आउर बाँकी मनै भर ओकर नोकरहुँक्रीहिनहे पकरके ओइनसे दुर्व्यवहार करलाँ और ओइन्हे मुवादेलाँ |
\v 7 तब् रज्वा झोँक्कागैल, और अपन फौजहुँक्रीहिनहे पठाके उ हत्याराहुँक्रीहिनहे नाश करदेलाँ, और ओइनके बजार जरादेलाँ |
\v 8 "तब् उ अपन नोकरहुँक्रीहिनहे कहल, 'भोजक खाना तयार बा, पर नेउँता देगिलक  मनै योग्य नै हुईलाँ |
\v 9 तबेकमारे तुहुरे डगरहुँक्रीहिनमे जाऊ, और जतरा जहनहे भेटैबो ओइन्हे भोजमे खाई बलाऊ |'
\v 10 तब् उ नोकरहुँकरे डगरहुँक्रीहिनमे जाके भेटा हुइल सक्कु जहनहे, दुष्ट और मजा सक्कु जहनहे कुरह्यादेलाँ, और भोजहा घर पहुननसे भरगिलस |
\v 11 "पर जब रज्वा पहुननहे हेरे भित्तर आइल, तब् उ भोजक लुग्गा नै घालल एकथो मनैयाहे देखल |
\v 12 उ उहिहे पुँछल, 'संघारी, भोजक लुग्गा बिना घल्लेतुँ कसिक यहाँ भित्तर अइलो?' उ बिना जवाफके रहिगिल |
\v 13 "तब् रज्वा सेवकहुँक्रीहिनहे कहल, 'ओकर हाँथ-गोरा बहानके उहिहे बाहेर अन्धकारमे फेँकादेऊ, जहाँ मनै रुइहीँ और दाँत पिसिहीँ |'
\v 14 काकरेकी बलागिल बहुत्ते बताँ, पर चुनल थोरचे बताँ |"
\s कर तिरना शिक्षा
\r (मर्कूस १२:१३-१७, लूका २०:२०-२६)
\p
\v 15 तब् फरिसीहुँकरे जाके हुँकारे बातमे हुँकिनेहे कसिक फँसाई कहिके विचार करलाँ |
\v 16 ओइने अपन चेलनहे हेरोदी दलके मनैनके सँग हुँकार थेन पठैलाँ | ओइने कलाँ, "हे गुरुजी, हम्रे जन्थी, अप्नी सच्चा हुईती, और परमेश्वरके डगर सच्चाईसे सिखैती, और अप्नी किहुसे फेन नै डरैथी, काकरेकी अप्नी मनैनके मुह हेरके काम नै करथी |
\v 17 तबेकमारे हम्रिहिनहे बताई, कैसरहे कर तिरना उचित बा, कि नै हो?"
\v 18 पर येशू ओइनके दुष्टता पाके कलाँ, "हे पाखण्डीन, तुहुरे महिन्हे काकरे जँच्थो?
\v 19 कर तिरना  सिक्का महिन्हे देखाऊ |" तब् ओइने हुँकार थेन एकथो सिक्का नन्लाँ |
\v 20 ऊ ओइन्हे कलाँ, "यी फोँतु केकर हो, और केकर नाउँ खोपल बा?"
\v 21 ओइने हुँकिनहे कलाँ, "कैसरके |" तब् ऊ ओइन्हे कलाँ, "तबेकमारे ज्या कैसरके हो, उ कैसरहे देऊ, और ज्या परमेश्वरके हो, उ परमेश्वरहे देऊ |"
\v 22 यी सुनके ओइने चक्वागैलाँ, और हुँकिनहे छोरके चल्गैलाँ |
\s मुअल मनैनके पुनरुत्थान और भोज
\r (मर्कूस १२:१८-२७, लूका २०:२७-४०)
\p
\v 23 मुअल मनैनके पुनरुत्थान नै हुईत कहुइया सदुकीहुँक्रे वहे दिन हुँकार थेन अइलाँ, और ओइने हुँकिनहे यी प्रश्न पुछ्लाँ,
\v 24 "गुरुजी, मोशा कहल बा, कोनो मनैया बिना लर्कक मुगिल कलेसे ओकर भैया दादूक जन्नीहे भोज करके दादूक लरका बनाए |
\v 25 हमार बिच्चेम सातथो दादू-भैया रहिँत | बरका भोज करके उ मुगिलस, और लरका नै हुईलक वरसे ओकर भैयक लग जन्नीहे छोरके चलगिल |
\v 26 ओस्तेके मन्लाह और सन्लाह फेन, और सातु जाने ओस्तेहेँ करलाँ |
\v 27 ओइने सक्कु जाने मुगैलाँ ओकर पाछे उ जन्नी फेन मुगिलस |
\v 28 तबेकमारे मुअल मनैनके पुनरुत्थान हुईलमे   ते उ सातु जहनमेसे उ जन्नी केकर जन्नी हुई? काकरेकी उ सक्कु जहनके जन्नी होसेकल रहे |"
\v 29 येशू ओइन्हे जवाफ देलाँ, "तुहुरे भ्रममे परल बतो, काकरेकी तुहुरे धर्मशास्त्र और परमेश्वरके शक्ति नै जन्थो |
\v 30 काकरेकी मुअल मनैनके पुनरुत्थानमे मनै भोज नै करथाँ, ना ते भोज करदेथाँ, पर ओइने स्वर्गक स्वर्गदूतहुँक्रीहिनके हस होजैथाँ |
\v 31 पर मुअल मनैनके पुनरुत्थानके विषयमे परमेश्वर तुहुरिन्हे का कले बताँ, उ तुहुरे नै पह्रल हुईतो?
\v 32 मै अब्राहामके परमेश्वर, इसहाकके परमेश्वर और याकूबके परमेश्वर हुईतुँ |' परमेश्वर मुअलहुँक्रीहिनके परमेश्वर नै हुँइत, पर जित्तीनके परमेश्वर हुँइत |"
\v 33 यी सुनके भीड़ हुँकार शिक्षामे छक्क परगिल |
\s सक्कुहुनसे भारी आज्ञा
\r (मर्कूस १२:२८-३४, लूका १०:२५-२८)
\p
\v 34 ऊ सदुकीहुँक्रीहिनहे चुप करदेलाँ कना सुनके फरिसीहुँकरे हुँकार थेन कुरह्यागैलाँ |
\v 35 ओइनमेसे एकथो व्यवस्थापक हुँकार परीक्षा करना हिसाबसे हुँकिनहे पुँछल,
\v 36 "गुरुजी, व्यवस्थामे महान  आज्ञा कोन हो?"
\v 37 ऊ ओइन्हे कलाँ, "तैँ परमप्रभु अपन परमेश्वरहे अपन सारा मनलेके, और अपन सारा प्राणलेके, और अपन सारा बुद्धिलेके प्रेम करिस |
\v 38 भारी और शुरुक आज्ञा यहे हो |
\v 39 दोसुर फेन अस्तेहेँ बा, तैँ अपन छिमेकीहे अपने हस प्रेम करिस |
\v 40 सारा व्यवस्था और अगमवक्तनके शिक्षक आधार यी दुइथो आज्ञा हुईताँ |"
\s ख्रीष्ट केकर छावा
\r (मर्कूस १२:३५-३७, लूका २०:४१-४४)
\p
\v 41 जब फरिसीहुँकरे कुरह्याइल रहिँत, तब् येशू ओइन्हे एकथो प्रश्न पुछ्लाँ,
\v 42 "ख्रीष्टके विषयमे तुहुरे का सोँच्थो? उ केकर छावा हो?" ओइने हुँकिनहे कलाँ, "दाऊदके छावा |"
\v 43 ऊ ओइन्हे कलाँ, "ओसिक हो कलेसे दाऊद आत्मामे प्रेरणा पाके उहिहे प्रभु कहिके कसिक पुकारे सेकी? उ कहत,
\v 44 'परमप्रभु मोरिक प्रभुहे कलाँ, "तुँ मोरिक दाहिन हाँथ ओहोँर बैठो, जबसम मै तोहाँर दुश्मनहुँक्रीहिनहे तोहाँर गोरक पौलीक तरे नै धारदेहम" |'
\v 45 यदि दाऊद उहिहे प्रभु कहत कलेसे, ऊ कसिक ओकर छावा हुईल ?"
\v 46 तब् केऊ फेन हुँकार जवाफमे एक बात कहे नै सेकल | उ दिनसे केक्रो हुँकिनसे प्रश्न पुँछ्ना हिम्मत नै हुईलिन |
\c 23
\s शास्त्री और फरिसीनके धिक्कार
\r (मर्कूस १२:३५-३७, लूका ११:३९-५२, २०:४५-४७)
\p
\v 1 तब् येशू भीड़ और अपन चेलनहे असिक कलाँ:
\v 2 "शास्त्री और फरिसीहुँकरे मोशक गद्दीमे बैठ्थाँ |
\v 3 तबेकमारे ओइनके कहल बात करो और मानो, पर ओइनके करल हस भर नै करो, काकरेकी ओइने सिखैना ते सिखैथाँ, पर करथाँ नै |
\v 4 ओइने नोदुर और बोके नै सेक्ना भरवा बहानके मनैनके कन्धामे धारदेथाँ | पर ओइने अप्निहीँ भर उ उठाईक लग एकथो अंग्रीलेके फेन नै छुथाँ |
\v 5 "पर ओइने अपन सारा काम मनैनहे देखाइक लग करथाँ | काकरेकी ओइने अपन लिल्हार और नाड़ीमे व्यवस्था-पत्री भारी बनैथाँ, और अपन लुग्गक झुम्का नम्मा करथाँ,
\v 6 खाना खाईबेर ओइने सम्मानके ठाउँ और सभाघरहुँक्रीहिनमे प्रमुख बैठ्ना ठाउँ मन परैथाँ,
\v 7 बजारमे अभिवादन खोज्थाँ और मनैनसे गुरु कहल रुचैथाँ |
\v 8 "पर तुहुरिन्हे 'गुरुजी' केऊ नै कहे, काकरेकी तुहुरिनके एक्केथो गुरु बा, और तुहुरे भर सक्कु जाने दादू-भैया हुईतो |
\v 9 तुहुरे पृथ्वीमे किहुहे अपन बाबा नै कहो, काकरेकी स्वर्गमे तुहुरिनके एक्केथो बाबा बा |
\v 10 तुहुरिन्हे केऊ 'मलिकवा' नै कहे, काकरेकी तुहुरिनके एक्केथो मलिकवा ख्रीष्ट हुईताँ |
\v 11 तुहुरिनमेसे जे सक्कुहुनसे भारी बा, उ तुहुरिनके सेवक हुई |
\v 12 जे अपनहे उच्च पारी, ऊ होच्याजाई, और अपनहे होचुइया   भर उच्च पारजाई |
\v 13 "धिक्कार, तुहुरिन्हे, हे शास्त्री और फरिसीहुँकरे, ढोंगीहुँकरे! काकरेकी तुहुरे मनैनके आघे स्वर्गक राज्यक दवार लगादेथो | तुहुरे ना ते अप्निहीँ पैँठ्थो, ना पैँठे चहुइयनहे पैँठे देथो |
\v 14 ["धिक्कार तुहुरिन्हे, हे शास्त्री और फरिसीहुँकरे, पाखण्डीहुँकरे! काकरेकी तुहुरे विधवनके घर खादेथो, और देखाइक लग नम्मा-नम्मा प्रार्थना करथो | तबेकमारे दोसर जहनसे धेउर तुहुरे दण्ड भेटैबो |]
\v 15 "धिक्कार तुहुरिन्हे, हे शास्त्री और फरिसीहुँकरे, ढोंगीहुँकरे! काकरेकी तुहुरे एक जहनहे अपन मतमे नानक लग समुन्दर और धर्तीमे घुम्थो, और उ तुहुरिनके मतमे आके सेकत ते उहिहे अपनसे दोबर नरकके छावा बनैथो |
\v 16 "धिक्कार तुहुरिन्हे, हे आँधर अगुवाहुँक्रे, जे कथो, 'केऊ मन्दिरके कसम खाई ते कुछु नै हुई, पर मन्दिरके सोनक कसम खाई ते उ कसमलेके बहन्जाई |'
\v 17 हे मूर्ख और आँधर, कोन भारी हो? सोन कि सोनहे पवित्र बनैना मन्दिर?
\v 18 यदि केऊ वेदीक कसम खाई कलेसे कुछु नै हुई, पर ओकरमे धारल भेटिक कसम खाई ते कसमलेके बहन्जाई |'
\v 19 ए अन्ध्रन, कोन भारी हो? भेटी कि भेटीहे पवित्र बनैना वेदी?
\v 20 तबेकमारे वेदीक कसम खउइया वेदीक और ओकर उपरका सक्कु चिजके कसम खाईत |
\v 21 मन्दिरके कसम खउइया मन्दिर और ओकर भित्तर रहुइयक कसम खाईत |
\v 22 स्वर्गक कसम खउइया परमेश्वरके सिंहासन और ओकर उप्पर बैठुइयक कसम खाईत |
\v 23 "धिक्कार तुहुरिन्हे, हे शास्त्री और फरिसीहुँकरे, पाखण्डीहुँकरे! काकरेकी तुहुरे पुदीना और सूँप और जीरक दशांश देथो, पर व्यवस्थक गम्भीर विषय, अर्थात न्याय, दया और विश्वासके अवहेलना करल बतो | तुहुरिन्हे दशांश देहे परना रहे, और उ गम्भीर विषयक अवहेलना नै करे परना रहे |
\v 24 आँधर अगुवाहुँक्रे, तुहुरे भुस्की चान लेथो, पर ऊँटवाहे भर लिल दरथो |
\v 25 "धिक्कार तुहुरिन्हे, हे शास्त्री और फरिसीहुँकरे, पाखण्डीहुँकरे! काकरेकी तुहुरे खोरिया और तथियक बाहेर पाँजर मिस्थो, पर भित्तर पाँजर भर उ लोभ और असंयमसे भरल रथाँ |
\v 26 हे आँधर फरिसीहुँकरे, आघे खोरिया और तथियक भित्तर पाँजर सफा करो, और ओकर बाहेर पाँजर फेन सफा होए |
\v 27 "धिक्कार तुहुरिन्हे, हे शास्त्री और फरिसीहुँकरे, पाखण्डीहुँकरे! काकरेकी तुहुरे चुना लगाइल चिहानहुँक्रीहिन्  हस  बतो, जोन बाहेरसे सुग्घुर देखैथाँ, पर भित्तर पाँजर भर मुवल मनैनके हड्डी और सक्कु मेरके अशुद्धतासे भरल रथाँ |
\v 28 अस्तेके तुहुरे फेन बाहेर भर मनैनके आघे धर्मी देखा पर्थो, पर भित्तर भर कपट और दुष्टतासे भरल बतो |
\v 29 "धिक्कार तुहुरिन्हे, हे शास्त्री और फरिसीहुँकरे, पाखण्डीहुँकरे! काकरेकी तुहुरे अगमवक्तनके चिहान बनैथो, और धर्मीनके स्मारकहे सजैथो,
\v 30 और कथो, 'हम्रे अपन पुर्खनके समयमे रति कलेसे हम्रे अगमवक्तनके खुन बहाइक लग ओइनके सँग सहभागी नै हुईती |'
\v 31 असिके तुहुरे अगमवक्तनहे हत्या करुइयनके सन्तान हुईतो कना प्रमाण तुहुरे अप्निहीँ देथो |
\v 32 तुहुरिनके पुर्खनके करल पापके काम पूरा करो |
\v 33 "हे सँप्वन, साँभे सँप्वक बच्चा, तुहुरे नरकके दण्डसे कसिक उम्कबो?
\v 34 तबेकमारे मै तुहुरिनके थेन अगमवक्तनहे, बुद्धिमान मनैनहे और शास्त्रीनहे पथैँम | ओइनमेसे किहुहे तुहुरे मुवैबो और क्रूसमे टँगैबो, और किहुहे अपन सभाघरमे कोर्रा लगैबो, और बजार-बजारमे सतैबो |
\v 35 पृथ्वीमे बहाइल सक्कु धर्मी जनके खुन- निर्दोष हाबिलके खुनसे लेके बेरेक्याहक छावा जकरियक खुनसम, जिहिहे तुहुरे पवित्र ठाउँ और वेदीक बिच्चेम हत्या करलो- उ तुहुरिनेके मुन्टामे परी |
\v 36 जात्तिके मै तुहुरिन्हे कहतुँ, यी सक्कु बात यहे पुस्ताके उप्पर आईपरहीँ |
\v 37 "ए यरुशलेम, ए यरुशलेम, तैँ जे अगमवक्तनहे मरुइया और तोरिक थेन पठाइल मनैनहे ढुङ्गालेके मरुइया! जसिके मुर्घनिया अपन चिङनिनहे पख्नक तरे बिटोरत, ओस्तेके मै बहुत्तेचो तोरिक लर्कनहे बिटोरना मन करनु, पर तैँ नै मन्ले |
\v 38 हेरो, तुहुरिनके घर उजाड़ छोरगिल बा |
\v 39 काकरेकी मै तुहुरिन्हे कहतुँ, 'परमप्रभुक नाउँमे अउइयन धन्यक हुईताँ' नै कहतसम तुहुरे महिन्हे नै देख्बो |"
\c 24
\s अन्त्यक दिनके चिन्हहुँकरे
\r (मर्कूस १३:१-३७, लूका २१:५-४८)
\p
\v 1 ओकर पाछे येशू मन्दिरमेसे निकरके जाईबेर हुँकार चेलाहुँक्रे हुँकिनहे मन्दिरके भवन देखाइक लग हुँकार लग्गे अइलाँ |
\v 2 पर ऊ ओइन्हे कलाँ, तुहुरे यी सक्कु देखत ते बतो ना? जात्तिके, मै तुहुरिन्हे कहतुँ, 'एकथो ढुङ्गक उप्पर दोसुर ढुङ्गा नै रही, प्रत्येक भस्काके फेँकाजाई |"
\v 3 जब येशू जैतून पहाड़मे बैठल रहिँत चेलाहुँक्रे अल्गेसे हुँकार थेन आके पुछ्लाँ, "हम्रिहिनहे बताई, यी बात कब हुई, और अप्निक आगमन और यी युगके अन्त्यक चिन्हा का हुई?"
\v 4 तब् येशू ओइन्हे जवाफ देलाँ, "होशियार रहो, केऊ तुहुरिन्हे भ्रममे ना पारे |
\v 5 काकरेकी बहुत्ते जाने मोरिक नाउँमे 'मै ख्रीष्ट हुईतुँ' कती अइहिँ, और तमान जहनहे बहकैहीँ |
\v 6 तुहुरे युद्ध और युद्धक हल्ला सुन्बो | नै घबराऊ, काकरेकी यी हुइना आवश्यके बा, पर अन्त्य तब्बेहेँ नै हुई |
\v 7 काकरेकी जातिक विरोधमे जाति, राज्यक विरोधमे राज्य उठ्हीँ, और ठाउँ-ठाउँमे अनिकाल और भूकम्प हुई |
\v 8 पर यी सक्कु ते व्यथक शुरु किल हो |
\v 9 "तब् ओइने तुहुरिन्हे संकष्टके लग सौँपदिहीँ, और तुहुरिन्हे मुवादिहीँ, और मोरिक नाउँक कारण सक्कु जातिहुँक्रे तुहुरिन्हे घृणा करहिँ |
\v 10 तब् बहुत्ते जाने भड़कके जैहीँ, और ठेस खैहीँ, और एकजे दोसर जहनहे विश्वासघात करके सौँपदिहीँ और घृणा करहीँ |
\v 11 बहुत झुटा अगमवक्ता खड़ा हुइहिँ, और बहुत्ते जहनहे बहकैहीँ |
\v 12 दुष्टता बहर्लक ओहोँरसे बहुते जहनके प्रेम सराजैहीन |
\v 13 पर जे अन्त्यसम स्थिर रहुइया भर बँचाजाई |
\v 14 और राज्यक यी सुसमाचार सारा संसारमे सक्कु जातिनके लग गवाहिक लग प्रचार करजाई, ओकर पाछे अन्त्य आई |
\v 15 "तबेकमारे जब तुहुरे दानियल अगमवक्तासे बोलल विनाशकारी घृणित चीज पवित्रठाउँमे ठरह्याइल देख्बो, (पह्रुइया बुझे) |
\v 16 तब् यहूदियामे रहुइयन पहाड़ ओहोँर भागिँत |
\v 17 छँपरामे रहुइयन अपन घरेम रहल सामान निकारक लग तरे नै उत्रिंत |
\v 18 खेत्वामे रहुइयन अपन लुग्गा लेहे घुमके नै आँइत |
\v 19 हाय! गर्भवतीन और दूध पिउइयनहे उ दिनमे |
\v 20 पर जार छेँक वा शबाथमे तुहुरिन्हे भागे नै परे कहिके प्रार्थना करो |
\v 21 काकरेकी उ समयमे असिन महासंकष्ट हुई, जोन जगतके शुरुसे अभिनसम हुइल नै हो, ना ते फेनदोस्रे कबु हुई |
\v 22 उ दिन नै घटागिल रहत कलेसे कोनो मनैया जिए नै सेक्ना रहे, पर चुनल हुँक्रीहिनके लग उ दिन घटाजाई |
\v 23 तब् तुहुरिन्हे केऊ 'हेरो, ख्रीष्ट यहाँ बा, कि वहाँ बा' कही कलेसे विश्वास नै करहो |
\v 24 काकरेकी झुटा ख्रीष्टहुँक्रे, और झूटा अगमवक्ताहुँक्रे खड़ा हुइहिँ, और सेकतसम चुनलहुँक्रीहिनहे फेन भड़काईक लग भारी-भारी चिन्हा और आश्चर्यक काम देखैहीँ |
\v 25 सम्झले रहो, मै तुहुरिन्हे आघेसे कहिदेहल बतुँ |
\v 26 "यदि ओइने तुहुरिन्हे 'हेरो, उ उजाड़-ठाउँमे बताँ' कहिके कहिहिँ कलेसे बाहेर निकरके नैजाऊ | और हेरो, उ भित्तर कोन्तीमे बताँ' कलेसे फेन विश्वास नै करो |
\v 27 काकरेकी जसिके बिज्ली पुरुवसे चम्कत ते पश्छिउँसम ओजरार होजाईट, ओस्तेके मनैयक छावक आगमन हुई |
\v 28 जहाँ मरल दङ्गर रथाँ, वहाँ गिद्धा फेन कुरह्यैथाँ |
\v 29 "उ संकष्टके दिनक तुरुन्ते पाछे, सूर्य अंधार होजाई, जोन्ह्याँ अपन चमक नै दी, और तोरैयाँ आकाशमेसे गिरजैहीँ, और आकाशके शक्ति हिलाजैहीँ |
\v 30 तब् मनैयक छावक चिन्हा आकाशमे देखा परी, और पृथ्वीक सक्कु जातिहुँक्रे छाती ठथैहीँ, और ओइने मनैयक छावाहे आकाशके बदरीमे शक्ति और बरवार महिमकसँग आइत देख्हीँ |
\v 31 उ अपन स्वर्गदूतहुँक्रीहिनहे तुरहीक भारी आवाजके संगे पठाई, और ओइने आकाशके एक छोरसे दोसर छोरसम चारु ओहोँरसे ओकर चुनलहुँक्रीहिनहे जम्मा करहिँ |
\v 32 "पर अञ्जीरके रुख्वामेसे एकथो शिक्षा सीखो: जब ओकर हाँगा अनारी रथाँ और रुख्वा पल्हाई लागत, तब् ग्रीष्म ऋतु आगिल कहिके तुहुरे जानलेथो |
\v 33 ओस्तेके तुहुरे फेन जब यी सक्कु बात हुइल देख्बो, तब् ऊ लग्गेहेँ दवारेमे बा कहिके जानलेहो |
\v 34 "जात्तिके, मै तुहुरिन्हे कहतुँ, कि यी सक्कु पूरा नै हुईत सम यी पुस्ता नै बिती |
\v 35 आकाश और पृथ्वी बितके चलजाई, पर मोरिक वचन नै बिती |
\v 36 "पर उ दिन और उ घड़ीक विषयमे बाबा बाहेक केऊ फेन नै जानत, ना ते स्वर्गदूतहुँक्रे, ना छावा |
\v 37 मनैयक छावक आगमन नोअक दिन जसिन हुई |
\v 38 काकरेकी जसिके जलप्रलयसे आघे नोआ जहाजमे पैँठ्ना दिनसम, मनै खाईत रहिँत, पिअत रहिँत और भोज व्यहा करत रहिँत,
\v 39 तब् जलप्रलय आके ओइन्हे सक्कुहुनहे स्वात्तै नै पुहाईटसम ओइने पतै नै पैलाँ | मनैयक छावक आगमन फेन ओस्तेके हुई |
\v 40 उ समयमे दुइ जाने खेत्वामे रहिहीँ, एकथो लैजाजाई, दोसुर छोरजाजाई |
\v 41 दुइथो जन्नी मनै चकिया पिसे भिरल रहिहीँ, एकथो लैजाजाई, दोसुर छोरजाजाई |
\v 42 "तबेकमारे जागल रहो, काकरेकी कोन दिन तुहुरिनके प्रभु आई, उ तुहुरे नै जन्बो |
\v 43 पर यी जानो, कि घरक मलिकवा चोरवा रातीक कोन समयमे आई कहिके जानल रहत कलेसे, उ जागल रना रहे, और अपन नै फोरे देना रहे |
\v 44 तबेकमारे तुहुरे फेन तयार रहो, काकरेकी मनैयक छावा तुहुरिनके नै सोँचल बेला आई |
\v 45 "विश्वासी और बुद्धिमान नोकरके हो, जिहिहे ओकर मलिकवा अपन परिवारके नोकर-चाकरनहे ठीक-ठीक समयमे खाई देहे कहिके खटाइल रहत?
\v 46 उ नोकर धन्य हो, जिहिहे मलिकवा अइलेसे ओस्तेहेँ करत भेटाई |
\v 47 जात्तिके, मै तुहुरिन्हे कहतुँ, उहिहे मलिकवा अपन सारा सम्पत्तिक जिम्मेवार नियुक्त करी |
\v 48 पर यदि उ दुष्ट नोकर 'मोरिक मलिकवा बेर करी' कहिके मनमे सोँचके,
\v 49 अपनसँग काम करुइया नोकरहुँक्रीहिनहे पिटे और दरह्वनसँग खाई और पिए लागल कलेसे,
\v 50 उ नोकरके मलिकवा नै सोँचल दिन और नै जानल घड़ीमे आपुगी |
\v 51 और मलिकवा उहिहे कठोर दण्ड दि, और उहिहे पाखण्डीनके बिच्चेम फेँकादी, जहाँ मनै रुइहीँ और दाँत पिसिहीँ |"
\c 25
\s दशथो कन्याहुँक्रीहिनके दृष्टान्त
\p
\v 1 "तब् स्वर्गक राज्य दश कुवाँरीनके सँग तुलना करे सेकजाई | ओइने अपन-अपन दिया लेके दुल्हाहे भेटा करे निकरलाँ |
\v 2 ओइनमेसे पाँच जाने निर्बुद्धि और पाँच जाने बुद्धिमति रहिँत |
\v 3 काकरेकी जब निर्बुद्धिहुँकरे अपन दिया लैगिलाँ, तब् ओइने अपनसँग तेल भर नै लैगिलाँ |
\v 4 पर बुद्धिमतिहुँकरे भर अपन दियक संगसंगे तेल फेन लैगिलाँ |
\v 5 दुलाहा जब बेर करल उ सक्कु जाने नींदेलेके ओँघाई लग्लाँ और निदागैलाँ |
\v 6 "पर आधा रातके 'हेरो दुलाहा आगिल, उहिहे भेटा करे आऊ', कना आवाज आइल |
\v 7 "तब् उ सक्कु कुवाँरीन जागगैलाँ, और अपन-अपन दिया ठीकठाक परलाँ |
\v 8 निर्बुद्धि कुवाँरीहुँक्रे बुद्धिमति कुवाँरीनहे कलाँ, 'तुहुरिनके तेलमेसे हम्रिहिनहे थोर्चुन देऊ, काकरेकी हमार दिया ते बुते लागल |'
\v 9 "पर बुद्धिमतिहुँक्रे असिक कहिके जवाफ देलाँ, 'हम्रिहिन और तुहुरिन्हे दुनु जहनहे पुग्ना धेउर तेल नै हुई, बरु दोकानदर्वक थेन जाऊ और अपन लग किनो |'
\v 10 "जब ओइने किने गैलाँ तब् दुलाहा आपुगल, और तयार रहुइयन ओकर सँग भोजक घरेम पैँठ्गैलाँ, और दवार बन्द होगैल |
\v 11 "पाछेसे ऊ बाँकी कुवाँरीहुँक्रे फेन पुग्लाँ और असिक कहे लग्लाँ, 'प्रभु, प्रभु हमार लग खोलदी!'
\v 12 "पर ऊ जवाफ देके कहल, 'जात्तिके, मै तुहुरिन्हे कहतुँ, मै तुहुरिन्हे नै चिन्थुँ |'
\v 13 "तबेकमारे जागल रहो, काकरेकी उ दिन और उ घड़ी तुहुरे नै जानल हुईतो |
\s सोनक सिक्कक दृष्टान्त
\r (लूका १९:११-२७)
\p
\v 14 "काकरेकी यी भर एकथो मनैयक हस हो, जे परदेश जाईबेर अपन नोकरहुँक्रीहिनहे बलाके अपन धन-सम्पत्ति ओइन्हे जिम्मा देहल |
\v 15 ऊ सक्कु जहनहे ओइनके अपन-अपन योग्यता अनुसार एकथोहे पाँचथो सोनक सिक्का, दोसरहे दुइ और तेसरहे एकथो देके उ चलगैलस |
\v 16 तब् पाँचथो सोनक सिक्का भेटुइया तुरुन्ते जाके उहिहे व्यापारमे लगाके आउर पाँचथो सिक्का कमादारल |
\v 17 ओस्तेके दुइथो सिक्का भेटुइया फेन आउर दुइथो कमालेहल |
\v 18 पर एकथो सिक्का भेटुइया भर जाके माटी कोरके अपन मलिकवक धन नुकादेहल |
\v 19 "बहुत्ते दिन पाछे ऊ नोकरहुँक्रीहिनके मलिकवा आइल, और ऊ ओइनसे हिसाब माँगल |
\v 20 तब् पाँचथो सोनक सिक्का भेटुइया नोकर आउर पाँचथो सिक्का नानके आघे आके असिक कहल, 'हे मलिकवा, अप्नी महिन्हे पाँचथो सिक्कक जिम्मा देहल रही | हेरी, मै आउर पाँचथो सिक्का कमाइल बतुँ |'
\v 21 "मलिकवा उहिहे कहल, 'स्याबास, मजा और विश्वासी नोकर! तैँ थोरचे बातमे विश्वासी हुईले, आब मै तुहिन्हे बहुत्ते बातके जिम्मा देहम | तैँ अपन मलिकवक खुशीमे सहभागी होजा |'
\v 22 "दुइथो सिक्का भेटुइया फेन आके कहल, 'हे मलिकवा, अप्नी महिन्हे दुइथो सिक्का देहल रही | हेरी, मै आउर दुइथो सिक्का कमाइल बतुँ |'
\v 23 "ओकर मलिकवा उहिहे कहल, 'स्याबास, मजा और विश्वासी नोकर, तैँ थोरचे बातमे विश्वासी हुईले, आब मै तुहिन्हे बहुत्ते बातके जिम्मा देहम | तैँ अपन मलिकवक खुशीमे सहभागी होजा |'
\v 24 "एकथो सोनक सिक्का भेटुइया फेन आके कहल, 'हे मलिकवा, नै बुइल खेत्वामेसे कटुइया और नै छिटल ठाउँमेसे बित्रुइया अप्नी कठोर मनैया हुईती कना महिन्हे पता रहे |
\v 25 तबेकमारे मै डरागैनु, और जाके अप्निक सिक्का मै माटीमे नुकादेनु | हेरी, यी अप्निक सिक्का लैली |'
\v 26 "ओकर मलिकवा उहिहे जवाफ देहल, 'ए दुष्ट, अल्छी नोकर, नै बुइल ठाउँमे कत्थुँ, और नै छिटल ठाउँमेसे बिटोर्थुँ कहिके तैँ जानल रहिस कलेसे,
\v 27 तैँ मोरिक धन साहुक  थेन धारे परना रहे, और आके मै मोरिक धन ब्याजसहित फिर्ता भेटैतुँ |
\v 28 तबेकमारे ओकर थेनसे उ सिक्का छिनो, और जेकर थेन दशथो सिक्का बा उहिहे देऊ |
\v 29 काकरेकी जेकर थेन बा उहिहे आउर देजाई, और ओकर थेन प्रशस्त होजैहिस | पर जेकर थेन नै हो ओकर थेन रलक फेन उहिन्से छिनजाजाई |
\v 30 उ बेकम्मा नोकरहे भर बाहिरी अन्धकारमे फेँकादेऊ, जहाँ मनै रुइहीँ और दाँत पिसिहीँ |'
\s न्यायक दिन
\p
\v 31 "जब मनैयक छावा सारा स्वर्गदूतहुँक्रीहिनके सँग अपन महिमामे आई, तब् ऊ अपन महिमामय सिंहासनमे बैठी |
\v 32 और ओकर आघे सक्कु जातिहुँक्रे कुरह्यैहीँ, और जसिके गोठालो छेग्री-भेँरीनहे अल्गाईट, ओस्तेके ऊ ओइन्हे एकथो दोसुरथेसे अल्गाई |
\v 33 ऊ भेँरीनहे अपन दाहिन ओहोँर, और छेग्रिनहे बाऊँ ओहोँर धारी |
\v 34 "तब् रज्वा अपन दाहिन हाँथ ओहोँरकिक ओइन्हे कही, 'आऊ, मोरिक बाबक धन्यक ओइने ! संसारके उत्पत्तिसे तुहुरिनके लग तयार करल राज्यहे अधिकार करो |
\v 35 काकरेकी मै भुँखाइल रहूँ, तुहुरे महिन्हे खाई देलो | मै प्यासल रहूँ, तुहुरे महिन्हे पिए देलो | मै परदेशी रहूँ, तुहुरे महिन्हे रहना ठाउँ देलो |
\v 36 मै नङ्गते रहूँ, तुहुरे महिन्हे लुग्गा घलादेलो | बेमार रहूँ, तुहुरे महिन्हे हेरे अइलो | झेलेम रहूँ, तुहुरे मोरिक थेन अइलो |'
\v 37 "तब् धर्मी जनहुँकरे हुँकिनहे जवाफ दिहीँ, 'हे प्रभु, कब हम्रे अप्निहे भुँखाइल देख्ली, और खाई देली? अथवा प्यासल देख्ली, और पिए देली?
\v 38 कब हम्रे अप्निहे परदेशी देख्ली, और हम्रे रहना ठाउँ देली? अथवा नङ्गते देख्ली और लुग्गा घलादेली?
\v 39 और कब हम्रे अप्निहे बेमार वा झेलेम देख्ली, और अप्निक थेन अइली?'
\v 40 "तब् रज्वा ओइन्हे जवाफ देके कही, 'जात्तिके, मै तुहुरिन्हे कहतुँ, तुहुरे यी छुटी भैयनमेसे सक्कुहुनसे छुटिमेसे एक जहनहे ज्या-जतरा करलो, उ तुहुरे महिन्हे ते करलो |'
\v 41 "ओकर पाछे ऊ बाऊँ पाँजरका मनैनहे कही, 'ए श्रापित मनै ! महिन्से दूर होजाऊ, और दियाबलस और ओकर दूतहुँक्रीहिनके लग तयार पारल अनन्त आगीमे जाऊ |
\v 42 काकरेकी मै भुँखाइल रहूँ, तुहुरे महिन्हे खाई नै देलो | मै प्यासल रहूँ, तुहुरे महिन्हे पिए नै देलो |
\v 43 मै परदेशी रहूँ, तुहुरे महिन्हे रहना ठाउँ नै देलो | मै नङ्गते रहूँ, तुहुरे महिन्हे लुग्गा नै घलादेलो, बेमार और झेलेम रहूँ, और तुहुरे महिन्हे हेरे नै अइलो |'
\v 44 "ओइने फेन असिक कहिके जवाफ दिहीँ, 'प्रभु, कब हम्रे अप्निहे भुँखाइल वा प्यासल देख्ली, परदेशी वा नङ्गते वा बेमार देख्ली, वा झेलेम देख्ली, और अप्निक सेवा नै कर्ली?'
\v 45 "तब् ऊ ओइन्हे जवाफ दिहिँ, 'जात्तिके, मै तुहुरिन्हे कहतुँ, तुहुरे यी छुटी भैयनमेसे सक्कुहुनसे छुटिमेसे एक जहनहे ज्या-जतरा नै करलो, उ तुहुरे मोरिक लग नै करलो |'
\v 46 "तब् यने अनन्त दण्ड भोग्हीँ, पर धर्मी जनहुँकरे अनन्त जीवनमे प्रवेश करहीँ |"
\c 26
\s येशूहे मुवैना षड़यन्त्र
\r (मर्कूस १४:१-२, लूका २२:१-२, यूहन्ना ११:४५-४३)
\p
\v 1 येशू यी सक्कु बात कहिके सेक्के अपन चेलनहे कलाँ,
\v 2 "तुहुरिन्हे पता बा, अब्बक दुइ दिन पाछे निस्तार-तिहुवार आई, तब् मनैयक छावा क्रूसमे टँगाजाइक लग पकरवा जाई |"
\v 3 तब् कैयाफा नाउँक प्रधान पूजाहारीक दरबारमे मुख्य पूजाहारी और जनतनके धर्म-गुरुहुँक्रे कुरह्यागैलाँ |
\v 4 और ओइने येशूहे कसिक छल करके पक्रना और मुवैना विचार करलाँ |
\v 5 पर ओइने कलाँ, "तिहुवारके समयमे नै हुई | नै ते मनैनमे खैलाबैला मच्जाई |"
\s बेथानियामे येशूहे अत्तर घँसलक
\r (मर्कूस १४:१-२, लूका २२:१-२, यूहन्ना ११:४५-५३)
\p
\v 6 जब येशू बेथानियामे सिमोन कुष्ठरोगीक घरेम रहिँत,
\v 7 तब् एकथो जन्नी मनैया सिङ्गमरमरके एकथो शीशीमे बहुमूल्य अत्तर लेके हुँकार थेन आइल, और जब ऊ खाई बैठ्लाँ ऊ जन्नी मनैया उहिहे हुँकार कपारीम अखन्यादेहल |
\v 8 यी देख्के चेलनहे रिस लागगैलिन, और ओइने कलाँ, "केहँकक लग अतरा नोक्सानी?
\v 9 काकरेकी यी अत्तर बहुत्ते दाममे बेँचके ऊ पैसा गरीबहुँक्रीहिनहे देहे सेक्जाईट |"
\v 10 पर येशू यी जानके कलाँ, "तुहुरे यी नारीहे काकरे दुःख देथो? ऊ ते मोरिक लग एकथो मजा काम करल बा |
\v 11 काकरेकी गरीबहुँक्रे तुहुरिनके सँग रोज रथैँ | पर मै तुहुरिनके सँग सदादिन नै रबुँ |
\v 12 ऊ ते यी अत्तर मोरिक शरीरमे अखन्याके दफनके लग तयार करल बा |
\v 13 जात्तिके, मै तुहुरिन्हे कहतुँ, सारा संसारमे जहाँ यी सुसमाचार प्रचार  करजाई, यी नारी ज्या करल ओकर सम्झनाके लग यी कामके वर्णन करजाजाई |”
\s यहूदक विश्वासघात
\r (मर्कूस १४:१०-११, लूका २२:३-६)
\p
\v 14 तब् बाह्र जहनमेसे एकथो यहूदा इस्करियोत कना भर मुख्य पूजाहारीनके थेन गैल,
\v 15 और कहल, "यदि मै हुँकिनहे अप्निनके हाँथेम पक्रादेहम कलेसे, महिन्हे का देबो?" ओइने उहिन्हे चाँदीक तीसथो सिक्का देलाँ |
\v 16 वहे समयसे यहूदा हुँकिनहे पक्रादेना मौका खोजे लागल |
\s अन्तिम खाना
\r (मर्कूस १४:१२-२६, लूका २२:७-२३, यूहन्ना १३:२१-३०)
\p
\v 17 आब अखमिरी रोटिक तिहुवारके शुरुक दिन चेलाहुँक्रे येशूक थेन आके कलाँ, "अप्निक लग निस्तार-तिहुवारके खाना खैना व्यवस्था हम्रे कहाँ मिलाई?"
\v 18 ऊ कलाँ, "बजारमे एकथो मनैयक थेन जाऊ, और उहिहे कहो, "गुरुजी कहतैँ, मोरिक समय लग्गे आगिल बा | मै अपन चेलनके सँग तोहाँर घरेम निस्तार-तिहुवार मन्बुँ' |"
\v 19 तब् येशूक आदेश अनुसार चेलाहुँक्रे करलाँ और ओइने निस्तार-तिहुवारके बन्दोबस्त मिलैलाँ |
\v 20 संझा हुइल ते ऊ बाह्र चेलनके सँग खाई बैठ्लाँ |
\v 21 जब ऊ खाईत रहिँत तब् ऊ कलाँ, "जात्तिके, मै तुहुरिन्हे कहतुँ, तुहुरिनमेसे एकजे महिन्हे पक्रादी |"
\v 22 तब् ओइने गजब दुखि होके प्रत्येक जाने हुँकिनहे पुँछे लग्लाँ, "प्रभु, का ऊ मै हुईतुँ?"
\v 23 तब् ऊ कलाँ, "जे मोरिक संगसंगे तथ्यामे रोटी दोबल बा, वहे महिन्हे पक्रादी |
\v 24 मनैयक छावा ते ओकर विषयमे धर्मशास्त्रमे लिखल बमोजिम जाई | पर धिक्कार ऊ मनैयाहे, जिहिसे मनैयक छावा पक्राजाई | ऊ मनैया ते नै जन्मल रहत कलेसे ओकर लग मजा हुइना रहे |"
\v 25 तब् हुँकिनहे पक्रा देहुइया यहूदा पुँछल, "गुरुजी, का ऊ मै हुईतुँ?" ऊ उहिन्हे कलाँ, "तुँ अप्निहीँ कहतो |"
\v 26 ओइने खाना खाईबेर येशू रोटी लेलाँ और आशीर्वाद देके सेक्के ऊ रोटिहे टुरलाँ और चेलनहे कलाँ, "लेऊ खाऊ, यी मोरिक  शरीर हो |"
\v 27 तब् कचौरा फेन लेके धन्यवाद देके ऊ ओइन्हे असिक कहिके देलाँ, "तुहुरे सक्कु जाने यम्नेहेँसे पीओ |
\v 28 काकरेकी यी लावा करारके मोरिक खुन हो, जे बहुत्ते जहनके लग पापके प्रायश्चितके लग बहाजाईत |
\v 29 पर मै तुहुरिन्हे कहतुँ, कि दाखके यी फारामेसे मै तबसम नै पिअम, जबसम अपन बाबक राज्यमे तुहुरिनके सँग लावा होके नै पिअम |"
\v 30 एकथो भजन गाके ओइने जैतून पहाड़ ओहोँर निकरके गैलाँ |
\s पत्रुसके इन्कार
\r (मर्कूस १४:२७-३१, लूका २२:३१-३४, यूहन्ना १३:३६-३८)
\p
\v 31 तब् येशू ओइन्हे कलाँ, "आज रात मोरिक कारण तुहुरे पाछे हट्जैबो | काकरेकी असिक लिखल बा, 'मै गोठालोहे प्रहार करम, और बगालके भेँरी जेहोँर-तेहोँर बितर-बितर होजैहीँ |'
\v 32 पर मै मृत्युमेसे जित्ती होके सेक्के तुहुरिनसे आघे गालीलमे जैबुँ |"
\v 33 पत्रुस हुँकिनहे जवाफ देहल, "अप्निक कारण सक्कु जाने पाछे हट्गैलेसे फेन मै कबु पाछे नै हटम |"
\v 34 येशू उहिहे कलाँ, "जात्तिके, मै तुहुरिन्हे कहतुँ, आझी रात मुर्घा बोल्नासे आघे तुँ महिन्हे तीनचो इन्कार करबो |"
\v 35 पत्रुस हुँकिनहे कहल, "महिन्हे अप्निक सँग मुए परी तभुन मै अप्निहे इन्कार नै करम |" आउर सक्कु चेलाहुँक्रे फेन ओस्तेहेँ कलाँ |
\s गेतसमनीमे येशू
\r (मर्कूस १४:३२-४२, लूका २२:३९-४६)
\p
\v 36 तब् येशू गेतसमनी कना ठाउँमे ओइनके सँग गैलाँ और चेलनहे कलाँ, "तुहुरे यहैँ बैठो, मै भर थोरचे ओहोँर जाके प्रार्थना करूँ |"
\v 37 और अपनसँग पत्रुस और जब्दियक दुइथो छावनहे लेके ऊ शोकित और व्याकुल हुई लग्लाँ |
\v 38 तब् ऊ ओइन्हे कलाँ, "मोरिक प्राण गहिँर शोकसे मरल हस हुइल बा | तुहुरे यहैँ बैठो, और मोरिक सँग जागल रहो |"
\v 39 तब् ऊ थोरचे आघे जाके लम्पसार होके प्रार्थना करलाँ, "हे मोरिक बाबा, हुई सेकी कलेसे, यी खोरिया मोरिक थेनसे हट्जाए | तभुन फेन मोरिक इच्छा करल हस नै होए, पर अप्निक इच्छा करल हस होए |"
\v 40 तब् ऊ चेलनके थेन आके ओइन्हे निदाइल भेटैलाँ, और पत्रुसहे कलाँ, "का तुहुरे मोरिक सँग एक घण्टा फेन जागे नै सेक्लो?
\v 41 जागल रहो, प्रार्थना करो, और परीक्षामे नै परो | आत्मा ते जात्तिके तयार बा, पर शरीर  दुर्बल बा |"
\v 42 फेन दोसुरचो जाके ऊ प्रार्थना करलाँ, "मोरिक बाबा, महिन्हे यी नै पिके नै हुई कलेसे तोरिके  इच्छा पूरा होए |"
\v 43 ऊ फेनदोस्रे आके ओइन्हे निदाइले भेटैलाँ, काकरेकी ओइन्हे आँखी निदासल रहिन |
\v 44 तबेकमारे ऊ ओइन्हे फेनदोस्रे छोरदेलाँ, और जाके फेनदोस्रे वहे अँख्रा दोहोर्याके तीनचो प्रार्थना करलाँ |
\v 45 तब् उहाँ चेलनके थेन आके ओइन्हे कलाँ, "तुहुरे अभिन सुतल और आराम करे भिरल बतो? हेरो, समय लग्गे आगिल बा | मनैयक छावा पापीनके हाँथेम परे लागल बा |
\v 46 उठो, जाई   | हेरो, पक्रा देहुइया लग्गेहेँ बा |"
\s येशूक गिरफ्तारी
\r (मर्कूस १४:४३-५०, लूका २२:४७-५३, यूहन्ना १८:३-१२)
\p
\v 47 ऊ बोल्ती-बोल्ती, बाह्र जहनमेसेक एकथो, अर्थात यहूदा आइल | ओकर सँग मुख्य पूजाहारीहुँकरे और जनतनके धर्म-गुरु हुँक्रीहिनके पठाइल एकथो बरवार भीड़ तरवाल और भट्ठा लेके आइल |
\v 48 हुँकिनहे पक्रा देहुइया ओइन्हे एकथो संकेत देहल रहे, "जोन मनैयाहे मै चुम्मा खैम, वहे हुईताँ, हुँकिनेहे पक्रो |"
\v 49 जुरतेहेँ येशूक थेन जाके ऊ कहल, "हे गुरु, नमस्कार! और ऊ हुँकिनहे चुम्मा खाईल |
\v 50 येशू उहिहे कलाँ, "संघरिया तुँ ज्या करे आइलतो, उ करदारो |" तब् ओइने आघे आके येशूहे पकरके गिरफ्तार करलाँ |
\v 51 येशूक सँग रहुइयामेसे एकथो हाँथ बह्राके अपन तरवाल निकारके मुख्य पूजाहारीक नोकरहे मारल, और ओकर कान छिङ्टादेहल |
\v 52 तब् येशू उहिहे कलाँ, "अपन तरवाल म्यानमे दारो, काकरेकी तरवाल लेहुइया सक्कु जाने तरवालेसे मुहिँ |
\v 53 तुँ का सोँच्थो, का मै अपन बाबाहे नै कहे सेकम, और ऊ तुरुन्ते स्वर्गदूतहुँक्रीहिनके बाह्र पल्टनसे फेन धेउर मोरिक लग नै पठादी?
\v 54 पर ओसिक हुई कलेसे यी बात असिके हुईहिँक परी कना धर्मशास्त्रमे लिखल बात कसिक पूरा हुई?"
\v 55 वहे समयमे येशू भीड़हे कलाँ, "डाँकुक विरुद्धमे आइल हस महिन्हे पक्रे तरवाल और भट्ठा लेके तुहुरे काकरे अइलो? मै रोज मन्दिरमे शिक्षा देती बैठुँ, तौ तुहुरे महिन्हे नै पकरलो |
\v 56 पर अगमवक्तनके धर्मशास्त्रहुँकरे पूरा हुँइत कहिके यी सक्कु हुई अइलस |" तब् सक्कु चेलाहुँक्रे हुँकिनहे छोरके भागगिलैँ |
\s महासभक आघे येशू
\r (मर्कूस १४:५३-६५, लूका २२:५४-५५,६२-७१, यूहन्ना १८:१३-१४,१९-२४)
\p
\v 57 येशूहे पक्रुइयन हुँकिनहे प्रधान पूजाहारी कैयाफक थेन लैगिलाँ | वहाँ शास्त्रीहुँक्रे और धर्म-गुरुहुँक्रे कुरह्याइल रहिँत |
\v 58 पर पत्रुस दुरेसे प्रधान पूजाहारीक मकानके अङ्गनासम हुँकार पाछे-पाछे गैल, और अन्त्यमे  का हुई कहिके हेरक लग भित्तर पैँठ्के पालेहुँक्रीहिनके सँग बैठल |
\v 59 आब मुख्य पूजाहारी और पूरा महासभा येशूहे मृत्युदण्ड देहक लग हुँकार विरुद्धमे झुटा गवाही खोजे लग्लाँ |
\v 60 बहुत्ते झुटा गवाही देहुइयन अइलाँ, पर ओइने कोनो प्रमाण नै भेटैलाँ | अन्त्यमे दुइ जाने आघे अइलाँ,
\v 61 और कलाँ, "यी मनैया 'मै परमेश्वरके मन्दिर भस्काके तीन दिनमे यिहिहे बनाई सेकदारम' कहल |"
\v 62 तब् प्रधान पूजाहारी उठ्के हुँकिनहे कहल, "का तैँ कुछु नै जवाफ नै देबे? यी मनैहुँक्रे तोरिक विरुद्धमे देहल गवाही का हो?"
\v 63 पर येशू चिमचाम रलाँ | प्रधान पूजाहारी हुँकिनहे कहल, "जित्ती परमेश्वरके कसम खाके कहतुँ, हम्रिहिनहे बता, का तैँ परमेश्वरके छावा ख्रीष्ट हुईते?"
\v 64 येशू उहिहे कलाँ, "अप्नी कही दर्ली | तभुन फेन मै अपनिन्हे कहतुँ, आबसे अप्निहुँक्रे मनैयक छावाहे सर्वशक्तिमानके दाहिन पाँजर बैठल, और आकाशके बदरीमे आइत देख्बो |"
\v 65 तब् प्रधान पूजाहारी अपन लुग्गा फारल और कहल, "यी ते ईश्वर-निन्दा बोलल | आब हम्रिहिनहे गवाहीनके का दरकार? अप्निहुँक्रे अब्बा यकर बोलल ईश्वर-निन्दा सुनदर्ली |
\v 66 अप्निनके का राय बा?" ओइने जवाफ देलाँ, "यी मृत्युदण्डक योग्य बा |"
\v 67 तब् ओइने हुँकार मुहेम थुकके हुँकिनहे मुक्का लगैलाँ, और केऊ-केऊ असिक कती थप्पर  लगैलाँ,
\v 68 "हे ख्रीष्ट, ले, अगमवाणी बोल! तुहिन्हे पितुइया के हो?"
\s पत्रुसके इन्कार
\r (मर्कूस १४:६६-७२, लूका २२:५६-६२, यूहन्ना १८:१५-१८,२५-२७)
\p
\v 69 पत्रुस बाहेर अङ्गनामे बैठल रहे | एकथो नोकर्नी ओकर थेन आके कहल, "तुँ फेन गालील-निवासी येशूक सँग रहो?"
\v 70 पर ऊ सक्कुहुनके आघे इन्कार करके कहल, "तैँ का कहते, मै नै जन्थुँ |"
\v 71 ऊ बाहेर बहरीमे निकरके सेकल ते दोसुर नोकर्नी उहिहे देखलेहल, और वहाँ रहल मनैनहे कहल, "यी मनैया फेन येशू नासरीसँगे रहे |"
\v 72 ऊ फेनदोस्रे कसम खाके इन्कार करल, "मै ऊ मनैयाहे नै चिहिन्थुँ |"
\v 73 थोरिक बेर पाछे वहाँ रहल मनै फेन लग्गे आके पत्रुसहे कलाँ, "जात्तिके, तुँ फेन ओइनकेमनिक एकथो हुईतो, काकरेकी तोहाँर बोलीए तुहिन्हे जनाइता |"
\v 74 तब् पत्रुस अपनेहे सरप्ती कसम खाई लागल, "मै ऊ मनैयाहे चिहिन्बे-चिहिन्बे नै करथुँ |" तब् तुरुन्ते मुर्घा बोलगिल |
\v 75 तब् पत्रुसहे येशूक कहल यी बात याद हुइलिस, "मुर्घा बोल्नासे आघे तुँ महिन्हे तीनचो इन्कार करबो |" तब् ऊ बाहेर जाके धरधर-धरधर  रुई लागल |
\c 27
\s यहूदा इस्करियोतके मृत्यु
\r (मर्कूस १५:१-१५, लूका २३:१-५, यूहन्ना १८:२८-३८)
\p
\v 1 सक्करहीँ, सक्कु मुख्य पूजाहारीहुँकरे और जनतनके धर्म-गुरुहुँक्रे येशूहे मृत्युदण्ड देना कहिके हुँकार विरुद्धमे सरसल्लाह करलाँ |
\v 2 तब् ओइने हुँकिनहे बहानके लैगिलाँ, और हाकिम पिलातासके थेन सौँपदेलाँ |
\v 3 तब् हुँकिनहे पक्रा देहुइया यहूदा हुँकार उप्पर दण्डाज्ञा हुइल देख्के पश्चात्तापके मुख्य पूजाहारीहुँकरे और धर्म-गुरुनहे चाँदीक तीसथो सिक्का फिर्ता देहे आइल,
\v 4 और कहल, "मै निर्दोष मनैयाहे धोखा देके पाप करलतुँ |" पर ओइने कलाँ, "हम्रिहिनहे का मतलव? तैँ अप्निहीँ जान |"
\v 5 तब् चाँदीक ऊ तीसथो सिक्का मन्दिरमे फेँकाके चलगिलस, और ऊ अपनहे फाँसी लगाके मुगैलस
\v 6 पर मुख्य पूजाहारीहुँकरे चाँदीक ऊ सिक्का लेके कलाँ, "ढुकुटीमे यी धरना ठीक नै हो, काकरेकी यी खुनके मोल हो |"
\v 7 ओइने आपसमे सल्लाह करके ऊ पैसालेके परदेशीनके माटी देहक लग कुम्हारके जग्गा किन्लाँ |
\v 8 तबेकमारे ऊ जग्गा आजसम फेन खुनके जग्गा कहिजाईट |
\v 9 तब् यर्मिया अगमवक्तक कहल बात पूरा हुईलस, "ओइने चाँदिक तीसथो सिक्का लेलाँ, ऊ मूल्यक रुपमे, जोन मूल्य इस्राएलके छावन ओकरमे टोकल रहिँत,
\v 10 और परमप्रभु महिन्हे अह्राईल अनुसार कुम्हारके जग्गक लग ओइने देलाँ |"
\v 11 येशू हाकिमके आघे थरह्यैलाँ, और ऊ येशूहे पुँछल, "का तुँ यहूदिनके राजा हुईतो?" येशू कलाँ, "अप्नीए ओस्ते कहती |"
\v 12 तब् मुख्य पूजाहारीहुँकरे और धर्म-गुरुहुँक्रे हुँकारमे दोष लगैलाँ, पर ऊ कुछु जवाफ नै देलाँ |
\v 13 तब् पिलातस हुँकिनहे कहल, "तोहाँर विरुद्धमे ओइने मेरमेर बातके गवाही देहतैँ, का तुँ नै सुनथुइतो?"
\v 14 पर ऊ उहिहे एक्केथो आरोपके फेन जवाफ नै देलाँ | हाकिम फेन यी बातेम गजब छक्क परगिलस |
\v 15 निस्तार-तिहुवारमे भीड़के  चाहल बमोजिम हाकिमहे एकथो कैदीहे छोरदेना चलन रहे |
\v 16 ऊ समयमे बारब्बा नाउँ रहल एकथो कुख्यात कैदी रहे |
\v 17 जब मनै कुरह्यैलाँ, पिलातस ओइन्हे पुँछल, "तुहुरे का चहथो? मै तुहुरिनके लग किहिके छोरदिऊँ? बारब्बा कि ख्रीष्ट कहलाजैना येशूहे?"
\v 18 काकरेकी ओइने येशूहे बीह्रे मुके सौँपलताँ कहिके उहिहे पता रहिस |
\v 19 तब् न्याय-आसनमे बैठल समयमे ओकर जन्नी असिक कहिके खबर पठाइल, "ऊ निर्दोष मनैयाहे कुछु नै करहो, काकरेकी आज सपनामे हुँकार कारण मै गजब दुःख भोगल बतुँ |"
\v 20 पर मुख्य पूजाहारीहुँकरे और धर्म-गुरुहुँक्रे बारब्बाहे छोरदेना और येशूहे मृत्युदण्ड देना  माँग करो कहिके मनैनहे   उक्सैलाँ |
\v 21 हाकिम फेनदोस्रे ओइन्हे पुँछल, "यी दुइ जहनमे किहिहे मै तुहुरिनके लग मुक्त करदिऊँ कना तुहुरे चहथो?" ओइने कलाँ, "बारब्बाहे |"
\v 22 पिलातस ओइन्हे कहल, "तब् ख्रीष्ट कहलाजैना येशूहे मै का करूँ ते?" ओइने सक्कु जाने जवाफ देलाँ, "ऊ क्रूसमे टँगाजाए |"
\v 23 उ कहल, "काकरे? ऊ का अपराध करल बताँ? पर ओइने आउर धेउर असिक कती चिल्लैलाँ, "ऊ क्रूसमे टँगाजाए |"
\v 24 पर कुछु नै हुई सेक्ना हस देख्के बरु खैलाबैला मच्जाई कना डरेलेके पिलातस पानीलेके भीड़के आघे अपन हाँथ धोके कहल, "तुहुरे अप्निहीँ जानो, मै यी मनैयक खुनसे निर्दोष बतुँ |"
\v 25 सक्कु मनै जवाफ देलाँ, "ओकर खुन हमारमे और हमारिक लर्कनके उप्पर परे |"
\v 26 तब् ऊ ओइनके लग बारब्बाहे छोरदेहल, पर येशूहे कोर्रा लगाके क्रूसमे टँगाइक लग सौँप देहल |
\s येशूक अपमान
\r (मर्कूस १५:१६-२०, यूहन्ना १९:२-३)
\p
\v 27 तब् हाकिमके सिपाहीहुँक्रे येशूहे महलमे लैगिलाँ, और पूरा पल्टनहे हुँकार चारु ओहोँर जमा करैलाँ |
\v 28 ओइने हुँकार लुग्गा खोलके हुँकिनहे लाल लुग्गा घलादेलैँ |
\v 29 ओइने काँटक मुकुट गुँथके हुँकार मुन्टामे घलादेलाँ, और हुँकार दाहिन हाँथेम निगालो देलाँ, और हुँकार आघे ठेहुनी टेक्के हुँकिनहे असिक कती हुँकिनहे खिझ्वैलाँ, "हे यहूदिनके राजा, नमस्कार |"
\v 30 तब् ओइने हुँकारमे थुक्लाँ, और ऊ निगालोलेके हुँकार मुन्टामे चट्कैलाँ |
\v 31 हुँकिनहे खिझ्वाके सेक्के ओइने ऊ लुग्गा खोलदेलाँ, और हुँकार अपने लुग्गा घलाके हुँकिनहे क्रूसमे टँगाई लैगिलाँ |
\s क्रूसमे येशू
\r (मर्कूस १५:२१-३२, लूका २३:२६-४३, यूहन्ना १९:१७-२७)
\p
\v 32 जाईबेर ओइने सिमोन नाउँ रहल कुरेनीक एकथो मनैयाहे भेटैलाँ, और ओइने उहिहे हुँकार क्रूस बोक्ना कर  लगैलाँ |
\v 33 जब ओइने गलगथा कना ठाउँमे पुग्लाँ, जिहिहे खप्परे ठाउँ कहिजाईट,
\v 34 तब् ओइने हुँकिनहे पिट मिलाइल दाखमद्य पिए देलाँ, पर ऊ चिख्के उहिहे  पिए चहलाँ  |
\v 35 ओइने हुँकिनहे क्रूसमे टाँगके सेक्लाँ ते, चिट्ठा दारके हुँकार लुग्गा आपसमे बाँटलेलैँ |
\v 36 तब् वहाँ बैठ्के ओइने हुँकिनहे चौकीदारी करे लग्लाँ |
\v 37 "येशू यहूदिनके राजा" कना हुँकार विरुद्धमे दोष-पत्र ओइने हुँकार मुन्टासे उप्पर टाँसदेलाँ |
\v 38 हुँकार सँग दुइथो डाँकूहुँकरे क्रूसमे झुलागिल रहिँत, एकथोहे हुँकार दाहिन पाँजर और दोसुरहे बाऊँ पाँजर |
\v 39 ऊ डगर अउइया-जउइयन अपन-अपन कपार हिलाके हुँकार गिल्ला करलैँ,
\v 40 और कलाँ, "ए मन्दिर भस्कुइया और तीन दिनमे बनुइया, अपनहे बचा, और परमेश्वरके छावा हुईस कलेसे, क्रूसमेसे उतरके तरे आ जा |"
\v 41 मुख्य पूजाहारीहुँकरे फेन शास्त्रीन और धर्म-गुरूनके संगसंगे हुँकार गिल्ला कर्ती कलाँ,
\v 42 "यी दोसर जहनहे ते बचाइल, अपनहे भर बचाई नै सेकी | यी इस्राएलके राजा हो | अब्बा क्रूसमेसे तरे उतरके आए, तब् हम्रे यिहिहे विश्वास कर्बी |
\v 43 यी परमेश्वरमे भरोसा करत | परमेश्वर यिहिहे चहथाँ कलेसे ऊ यिहिहे अब्बेहेँ छुटकारा दिँत, काकरेकी यी 'मै परमेश्वरके छावा हुईतुँ,' कहिके कहे |"
\v 44 तब् हुँकार सँग क्रूसमे झुलाइल उ डाँकूहुँकरे फेन यहे मेरके हुँकार अपमान करलाँ |
\s येशूक मृत्यु
\r (मर्कूस १५:३३-४१, लूका २३:४४-४९, यूहन्ना १९:२८-३०)
\p
\v 45 आब दुपहरसे लेके तीन बजेसम सारा देशमे अंधार होगिल |
\v 46 तीन बजे ओहोँर येशू असिक कहिके जोरसे चिल्लैलाँ, "इलोई, इलोई, लामा सबखथनी?" अर्थात, "हे मोरिक परमेश्वर, हे मोरिक परमेश्वर, अप्नी महिन्हे काकरे छोरदेली?"
\v 47 वहाँ ठरह्याइलहुँक्रीहिनमेसे बहुत्ते जाने यी सुनके कलाँ, "यी मनैया एलियाहे बलाइता |"
\v 48 ओइनमेसे एकथो मनैया झत्ते दौरके जाके एकथो स्पन्ज लेके सिर्कामे चोपके निगालोमे धारके हुँकिनहे पिए देहल |
\v 49 पर बाँकीहुँक्रे कलाँ, "हेरी, कहूँ एलिया यिहिहे बचाई आईत कि?"
\v 50 तब् येशू फेनदोस्रे जोरसे चिल्लैलाँ और अपन आत्मा छोरदेलैँ |
\v 51 अस्तेहेँक  मन्दिरके पर्दा टुप्पासे लेके जरसम दुइ हिस्सा होके फाटगिल, और जमिन थरथराई लागल, और चट्टानहुँक्रे फुट्गैलाँ |
\v 52 चिहान उघारगैलाँ, और सुतगैल बहुत्ते सन्तहुँक्रीहिनके मुअल शरीर जित्ती होके उठ्गैलिन,
\v 53 और ओइने चिहानहुँक्रीहिनमेसे निकरगैलाँ, और मुअलमेसे येशूक पुनरुत्थान होके सेकल ते ओइने पवित्र बजारमे गैलाँ और बहुत्ते जहनमे देखा परलाँ |
\v 54 जब कप्तान और ओकर सँग येशूहे चौकीदारी करुइयन भूकम्प और वहाँ हुईती रहल घटना देख्लाँ, तब् गजब डरागैलाँ और ओइने कलाँ, "जात्तिके, यी परमेश्वरके छावा रहिँत |"
\v 55 वहाँ गालीलमेसे आइल बहुत्ते जन्नी मनै फेन रहिँत, ओइने दूरेसे यी सक्कु हेरत रहिँत | ओइने हुँकार सेवा-टहल कर्ती गालीलमेसे येशूक पाछेपाछे आइल रहिँत |
\v 56 ओइनमेसे मरियम मग्दलिनी, और याकूब और योसेफके दाई मरियम, और जब्दियक छावनके दाई रहे |
\s येशूक दफन
\r (मर्कूस १५:४२-४७, लूका २३:५०-५६, यूहन्ना १९:३८-४२)
\p
\v 57 जब संझा हुइल ते अरिमाथियक योसेफ नाउँ रहल एकथो धनी मनैया आइल, ऊ अप्निहीँ फेन येशूक चेला रहे |
\v 58 ऊ पिलातसके थेन जाके येशूक मुअल शरीर माँगल, और पिलातस उहिहे ऊ देना हुकुम करल |
\v 59 योसेफ मुअल शरीर लेके सफा मलमलके लुग्गालेके बेँह्रल,
\v 60 और ऊ चट्टानमे खोपके बनाइल अपने लावा चिहानमे उ धारल, और चिहानके मुहमे एकथो बरवार पथरा लुर्कादेलाँ, और ऊ चलगिल |
\v 61 चिहानके आघे मरियम मग्दलिनी और दोसुर मरियम फेन बैठल रहिँत |
\s चिहानमे चौकिदर्वन
\p
\v 62 दोसुर दिन, अथवा तयारिक दिनक दोसर दिन, मुख्य पूजाहारीहुँकरे और फरिसीहुँकरे पिलातसके थेन जमा होगिलैँ,
\v 63 और कलाँ, "हे महाराज, हम्रिहिनहे याद पली बा, कि ऊ ठगाहा जित्ती रहलमे कहल रहे, 'तीन दिन पाछे मै फेनदोस्रे जिजैम |'
\v 64 तबेकमारे तेसर दिनसम ऊ चिहान सुरक्षित धारेक लग हुकुम करी, नै ते ओकर चेलाहुँक्रे आके उहिहे चोराके लैजैहीँ, और 'ऊ मुअलमेसे जित्ती होगैल' कहिके मनैनहे कहिहिँ, और पाछेक धोखा आघेकसे आउर नै मजा हुई |"
\v 65 पिलातस ओइन्हे कहल, "तुहुरिनके अपने चौकीदार पलीबताँ | जाऊ, तुहुरे अपन सेकतसम सुरक्षित धारो |"
\v 66 तब् ओइने जाके ढुङ्गामे मोहोर लगैलाँ, और चौकीदारहुँक्रीहिनहे खटाके चिहान सुरक्षित धरलाँ |
\c 28
\s मुअलमेसे येशूक जिलक
\r (मर्कूस १६:१-११, लूका २४:१-१२, यूहन्ना २०:१-१८)
\p
\v 1 शबाथ दिनक पाछे, हप्तक शुरुक दिन रिमरिम ओजरार हुइलमे मरियम मग्दलिनी और दोसुर मरियम चिहान हेरे अइलाँ |
\v 2 बरवार भूकम्प गैलस, काकरेकी परमप्रभुक एकथो दूत स्वर्गमेसे तरे उतरल, और आके ढुङ्गा हटाके ओकर उप्पर बैठ्गिल |
\v 3 ओकर रूप बिज्ली हस और लुग्गा हिउँ हस उज्जर रहे |
\v 4 ओकर  डरकमारे ऊ चौकिदर्वन थर्थराके मुअल हस होगिलैँ |
\v 5 पर स्वर्गदूतहुँक्रे ऊ जन्नी मनैनहे कलाँ, "तुहुरे नै डराऊ, काकरेकी मै जानल बतुँ, तुहुरे क्रूसमे टाँगल येशूहे खोजतो |
\v 6 ऊ यहाँ नै हुइतैँ, काकरेकी ऊ अपन कहल हस जित्ती होगिल बताँ | आऊ, हुँकिनहे धारल ठाउँ हेरो |
\v 7 तब् झत्ति जाके हुँकार चेलनहे खबर देऊ, कि ऊ मुअलमेसे जित्ती होगिल बताँ, और ऊ तुहुरिनसे आघे गालीलमे जाईतैँ | तुहुरे हुँकिनहे वहाँ देख्बो | हेरो, मै तुहुरिन्हे बतादेहलतुँ |"
\v 8 तब् ओइने डर और गजब आनन्दसे झत्ति-झत्ति चिहानमेसे निकरके गैलाँ, और हुँकार चेलनहे खबर देहे दौरलाँ |
\v 9 एकचुत्ते येशू ओइन्हे भेटके कलाँ, "शान्ति !" ओइने लग्गे आके हुँकार गोरामे ढोक लग्लाँ |
\v 10 तब् येशू ओइन्हे कलाँ, "नै डराऊ, जाके मोरिक भैयनहे गालीलमे जाई कहिदेऊ, और वहाँ ओइने महिन्हे देख्हीँ |"
\s चौकिदर्वन जनैलाँ
\p
\v 11 जब ऊ जन्नीन डग्रेहेम रहिँत, केऊ-केऊ चौकीदारहुँकरे बजारमे जाके मुख्य पूजाहारीहे वहाँ हुईलक घटनक बारेम खबर देलाँ |
\v 12 जब मुख्य पूजाहारीहुँकरे धर्म-गुरूनके सँग जमा हुईलाँ, ओइने सल्लाह करलाँ, और सिपाहिनहे असिक कहिके बहुत्ते पैसा देलाँ,
\v 13 "तुहुरे कहोहो, कि 'हम्रे जब सुतल रहि तब् ओकर चेलाहुँक्रे आके उहिहे चोराके लैगिलाँ |'
\v 14 कहूँ हाकिमके कानेम यी बात पुगगिल कलेसे, हम्रे हुँकिनहे मनाके तुहुरिन्हे बँचादेबी |"
\v 15 तब् ओइने ऊ पैसा लेलाँ, और सिखाइल हस करलाँ, और यहूदिनमे आजसम यहे बात फैलल बा |
\s अन्तिम सन्देश
\p
\v 16 ऊ एघारौँ चेलाहुँक्रे गालीलके ऊ पहाड़मे गैलाँ, जहाँ येशू ओइन्हे जाई कहल रहिँत |
\v 17 ओइने हुँकिनहे देख्के दण्डवत् करलाँ, पर गोदगाट मनै शंका करलाँ |
\v 18 तब् येशू ओइनके थेन आके कलाँ, "स्वर्ग और पृथ्वीमे  सारा अधिकार महिन्हे देगिल बा |
\v 19 तबेकमारे जाऊ, और सक्कु देशके जातिनहे चेला बनाऊ, पिता और पुत्र और पवित्र आत्मक नाउँमे ओइन्हे बप्तिस्मा देऊ,
\v 20 मै तुहुरिन्हे आज्ञा करल सक्कु बात पालन करे ओइन्हे सिखाऊ | हेरो, मै युगके अन्त्यसम सदादिन तुहुरिनके सँग बतुँ |"
