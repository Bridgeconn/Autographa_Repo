\id MRK - Devgarhia New Testament
\ide UTF-8
\rem Copyright Information: Creative Commons Attribution-ShareAlike 4.0 License
\h मर्कूसके लिखल सुसमाचार
\toc1 मर्कूसके लिखल सुसमाचार
\toc2 मर्कूस
\mt1 Mark
\mt1 मर्कूस
\c 1
\s बप्तिस्मा-देहुइया यूहन्ना डगर बनाईत
\r (मत्ती ३:१-१२, लूका ३:१-१८, यूहन्ना १:१९-२८)
\p
\v 1 परमेश्वरके छावा येशू ख्रीष्टके सुसमाचारके सुरुवात |
\v 2 यशैया अगमवक्ताके किताबमे असिके लिखल बा: “हेरो, मै अपन दूतहे तोहाँर आघे-आघे पथैँम, जे तोहाँर डगर तयार करी |
\v 3 उजाड़-ठाउँमे एकथो चिल्लुइयक बोली, 'परमप्रभुक डगर बनाऊ हुँकार डगर सोझ बनाऊ' |''
\v 4 बप्तिस्मा देहुइया यूहन्ना पापक्षमक लग पश्चात्तापके बप्तिस्मा प्रचार करती उजाड़ ठाउँमे देखा परल |
\v 5 पूरा यहूदिया देश और यरुशलेमके सक्कु बासिन्दाहुँकरे हुँकार थेन निकरके आगिलैँ और ओइने अपन-अपन पाप स्वीकार करती उहिन्से यर्दन लदियामे बप्तिस्मा लेहल |
\v 6 यूहन्ना ऊँटवक भुत्लक बनल लुग्गा घाले, और करहिँउमे छालक पेटी बाँधे और सलह और वन-सहद खाए |
\v 7 ऊ असिक कती प्रचार करलैँ, ''जे मोरिक पाछे अइहिँ ऊ महिन्से शक्तिशाली बतैँ, और लिहुरके हुँकार जुत्तक फिता खोल्ना लायकके मै नै हुइतुँ |
\v 8 मै तुहुरिन पानीसे बप्तिस्मा देहल बतुँ, पर ऊ तुहुरिन्हे पवित्र आत्मासे बप्तिस्मा दिहिँ |”
\s येशूक बप्तिस्मा और परीक्षा
\r (मत्ती ३:१३-१७,४:१-११, लूका ३:२१-२२, ४:१-१३)
\p
\v 9 अब ऊ दिनमे येशू गालीलके नासरतसे अइलैँ, और यूहन्नासे यर्दन लदियामे बप्तिस्मा लेलैँ |
\v 10 पानीमसे निकरतिकिल ऊ स्वर्ग उघ्रल और पवित्र आत्माहे कुतरियक रुपमे अपन उप्पर उतरती देख्लैँ |
\v 11 और स्वर्गमेसे एकथो असिन आवाज आइल, “तुँ मोरिक प्रिय छावा हुईतो, तुहिन्से मै गजब खुशी बतुँ |”
\v 12 पवित्र आत्मा हुँकिनहे तुरुन्ते उजाड़-ठाउँमे लैगैलैं |
\v 13 शैतानसे परीक्षित हुइती चालीस दिन ऊ उजाड़ ठाउँमे रलैँ | ऊ जङ्गली जनावरहुँक्रीहिन सँग रलैँ, और स्वर्गदूतहुँक्रे हुँकार सेवा-सत्कार करलैँ |
\s चेलनके बोलावत
\r (मत्ती ४:१८-२२, लूका ५:१-११, यूहन्ना १:३५-४२)
\p
\v 14 अब यूहन्ना पक्राऊ परल तौ पाछे परमेश्वरके सुसमाचार प्रचार करती येशू गालीलमे अइलैँ |
\v 15 ऊ कलाँ, “समय पूरा हुइल बा, और परमेश्वरके राज्य लग्गे आगैल बा | पश्चात्ताप करो, और सुसमाचारमे विश्वास करो |”
\v 16 गालील-समुन्दरके किनारे-किनारे जाईबेर ऊ सिमोन और ओकर भैया अन्द्रियासहे समुन्दरमे जाल फेँकैती देख्लैँ | काकरेकी ओइने जालहारी रहिँत |
\v 17 येशू ओइन्हे कलाँ, “मोरीक पाछे लागो, और मै तुहुरिन्हे मनैनके जालहारी बनैम |”
\v 18 ओइने तुरुन्ते अपन जाल छोरदेलैँ, और हुँकार पाछे लागगिलैँ | |
\v 19 थोरचे और दूर जाके ऊ जब्दियक दुइथो छावा याकूब और यूहन्नाहे लाउमे बैठके जाल तंग्रती देख्लैँ |
\v 20 उ तुरुन्ते ओइन्हे बलैलैँ, और ओइने अपन बाबा जब्दियाहे मज्दुरनके थेन लाउमे छोरके हुँकार पाछे लागगिलैँ |
\s अशुद्ध आत्मा रहल मनैया
\r (लूका ४:३१-३७)
\p
\v 21 तब् ओइने कफर्नहुममे गैलैँ, और तुरुन्ते शबाथ-दिनमे सभाघरमे जाके ऊ शिक्षा देहे लग्लैँ |
\v 22 और हुँकार शिक्षा सुनके ओइने छक्क परगिलैँ | काकरेकी ऊ शास्त्रीन जस्ते नै, पर अधिकारसे सिखैलैँ |
\v 23 तब्बेहेँ उ सभाघरमे अशुद्ध आत्मा रहल एकथो मनैया रहे |
\v 24 ऊ असिक कती चिल्लाइल, “ए नासरतके येशू, हम्रिहिनसे अप्निक का सरोकार? का अप्नी हम्रिहिन सर्वनास पारे आइल बती? मै अप्निहे चिन्थुँ | अप्नी परमेश्वरके पवित्र जन हुइती |”
\v 25 पर येशू उहिहे असिक कती दत्लैँ, “चुप लाग, और ओकरमेसे निकरजा |”
\v 26 ऊ मनैयाहे छत्पत्वैती ऊ अशुद्ध आत्मा जोरसे चिल्लाके ऊ मनैयाक मनसे निकरगैल |
\v 27 तब् सक्कुजे अचम्म मान्गैलैँ, और ओइने अप्निहीँ-अप्निहीँ पुछापुँछ करे लग्लैँ, “यी का हो?” यी ते लावा शिक्षा हो | यी ते अधिकारसे अशुद्ध आत्मनहे फेन अह्रैथैँ, और ओइने हिँकार आज्ञा मन्थैँ |”
\v 28 और एकदम झत्ते येशूक नाउँ गालीलके आँजरपाँजर चारु ओहोँर फैलगैल |
\s बहुत्ते जाने चोखैलाँ
\r (मत्ती ८:१४-१७, लूका ४:३८-४१)
\p
\v 29 अब ऊ तुरुन्ते सभाघरमेसे निकरके याकूब और यूहन्नक सँग सिमोन और अन्द्रियासके घरेम पैँठ्लैँ |
\v 30 सिमोनके माउहे जूरी आके बेमार हुइल रहिस, तब् ओइने तुरुन्ते ओकर विषयमे हुँकिनहे कलाँ |
\v 31 ऊ लग्गे आके ओकर हाँथ पकरके उहिन्हे उथैलैँ, और जूरी उहिन्हे छोरदेहल | तब् ऊ उठ्के हुँक्रीहिनके सेवा करलिन |
\v 32 ऊ संझक घाम दुबल, तब् मनै रोगिनहे और भूत दब्लहा सक्कु जहन हुँकार थेन नन्लैँ |
\v 33 सारा बजार घरक अंग्नम कुरह्या गैलैँ रहे |
\v 34 बहुत मेरके रोग लागल मनैनहे ऊ चोख्वैलैँ, और बहुत भूतनहे निकरलैँ, पर भूतहुँक्रे हुँकिन चिहिन्लक  वरसे ओइन्हे ऊ बोले नै देलैँ |
\s सुनसान ठाउँमे येशूक प्रार्थना
\r (लूका ४:४२-४४)
\p
\v 35 बिहानके ओजरार हुईनासे बहुत आघे उठ्के ऊ बाहेर सुनसान ठाउँमे गैलैँ और उहाँ प्रार्थना करलैँ
\v 36 सिमोन और हुँकार सँग रहुइयन हुँकिनहे खोज्ती गैलैँ |
\v 37 हुँकिनहे भेटैलैँ तौ ओइने कलाँ, ''सक्कुजे अप्निहे खोजतैँ |''
\v 38 तबे ऊ ओइन्हे कलाँ; ''आऊ हम्रे लग्गेक आउर बजारमे जाई, और उहाँ फेन मै प्रचार करे सेकुँ, काकरेकी यक्रेहे लग मै आइल बतुँ |''
\v 39 और सारा गालीलमे ओइने बहुत सभाघरमे प्रचार करती और भूतनहे निकरती ऊ नेग्लैँ |
\s कुष्ठरोगी चोख्वागैलक
\r (मत्ती ८:१-४, लूका ५:१२-१६)
\p
\v 40 और एकथो कुष्ठरोगी मनैया हुँकार थेन आके थेहुनी टेकके असिके कति बिन्ती करल,''अप्नी चहबी ते महिन्हे चोख्वाई सेक्बी |
\v 41 तब् शोग लाग्के उ अपन हाँथ पसारके; ''उहिन्हे छुलैँ और उहिन्हे कलाँ; ''मै चहथुँ, तुँ चोखाजाऊ |''
\v 42 तब्बेहेँ ओकर कुष्ठरोग ओकरमेसे हत्गैल और उ चोखागैल |
\v 43 तब् ऊ उहिन्हे कड़ा आज्ञा देके असिके कहिके तुरुन्ते पथैलैँ,
\v 44 ''हेरो तुँ यी किहु नै कहहो, पर जाके तुँ अपन पूजाहारीक थेन  देखाऊ और तुँ चोखैलक कारण मनैनके प्रमाणके लग मोशक आज्ञा अनुसार बलि चह्राऊ |''
\v 45 पर ऊ निकरके चल्गैल, और एकर बारेमे खुल्लमखुल्ला प्रचार करे लागल और फेन येशू बजारमे खुलके पैठे नै सेक्लैँ और सुनसान ठाउँमे रलैँ; और फेन मनैहुँक्रे चारु ओहोँरसे हुँकार थेन अइलैँ |
\c 2
\s एकथो पक्षघाती चोख्वागैलक
\r (मत्ती ९:१-८, लूका ५:१७-२६)
\p
\v 1 थोरिक दिन पाछे ऊ कफर्नहुम गैलैँ तब् मनै ऊ घरेम बताँ कहिके सुन्लाँ |
\v 2 तब् अतरा धेउर मनै कुरह्यागैलाँ कि ओइने वहाँ अँटाई नै लग्लाँ, यहाँसम कि अंग्नम फेन ठाउँ नै हुइल, और उहाँ ओइन्हे परमेश्वरके वचन प्रचार करत रहिँत |
\v 3 और चार जे बोकल एकथो पक्षघातीहे लेके मनै हुँकार थेन अइलाँ |
\v 4 भीड़के कारण ऊ मनैयाहे येशूक थेन पुगाई नै सेक्के ओइने हुँकार रहल ठाउँमे उपरका छँपरा खोल्लैँ, और उजारल सोज ऊ लुल मनैया ओकर सुतल खटियक सँग तरे उतारदेलाँ |
\v 5 येशू ओइनके विश्वास देख्के ऊ लुल मनैयाहे कलाँ, ''छावा तोर सक्कु पाप क्षमा होगिल''
\v 6 पर वहाँ केऊ-केऊ शास्त्रीहुँक्रे बैठल रहिँत और अपन मनमे असिक कहिके विचार करत रहिँत |
\v 7 “यी मनैया काकरे असिके बोलत? यी ते ईश्वर-निन्दा हो | केवल एकजे, या परमेश्वर बाहेक औरे के पाप क्षमा करे सेकी?
\v 8 और ओइने अप्निहीँ-अप्निहीँ असिक विचार करतैँ कहिके येशू तुरुन्ते अपन आत्मामे पता पाके ओइन्हे कलाँ, "तुहुरे काकरे अपन मनमे असिन विचार करथो?
\v 9 पक्षघातीहे 'तोरिक पाप क्षमा होगिल' कना, कि 'उठ तोरिक खटिया उठाके नेंग' कना कोन सजिलो बा?
\v 10 पर मनैयक छावाहे पृथ्वीमे पाप क्षमा करना अधिकार बा कहिके तुहुरे जानो |” तब् उहाँ ऊ पक्षघातीहे कलाँ,
\v 11 मै तुहिहे कहतुँ, उठ तोर खटिया उठा और घरे जा |'
\v 12 उ उठल, और तुरुन्ते खटिया उठाके सक्कुहुनके आघेसे चलगिल | यहाँसम कि, सक्कु जाने चक्वा गिलैँ और "हम्रे असिन ते कबु नै देखल हुईती |'' कटी ओइने परमेश्वरके महिमा करलैँ |
\s लेवीहे बोलावत
\r (मत्ती ९:९-१३, लूका ५:२७-३२)
\p
\v 13 उहाँ फेर एकचो समुन्दरके किनारे गैलाँ | तब् मनैनके एकथो भारी भीड़ हुँकार आघे आइल,और उहाँ ओइन्हे शिक्षा देलाँ |
\v 14 ओकर पाछे जाईबेर उहाँ अल्फयसके छावा लेवीहे कर उठुइयनके ठाउँमे बैठल देख्लैँ, और उहिहे कलाँ, "मोरिक पाछे लाग" तब् ऊ उठ्के हुँकार पाछे लाग्गैल |
\v 15 उहाँ लेवीक घरेम खाना खाई बैठल समयमे कर उठुइया बहुतजे और पापीहुँकरे फेन येशू और हुँकार चेलनके सँग बैठल रहिँत काकरेकी हुँकार पाछे लगुइयन बहुते रहिँत |
\v 16 उहाँ पापी हूँक्रीहिनसँग और कर उठुइयनसँग खाईत देख्के फरिसी समूहक शास्त्रीहुँक्रे हुँकार चेलनहे कलाँ, ''ऊ काकरे कर उठुइयनसँग और पापीनसँग बैठ्के खैथैँ?”
\v 17 यी सुनके येशू ओइन्हे कलाँ, "निरोगीनहे वैद्यक खाँचो नै परत, पर रोगीनहे किल परत | मै धर्मीनहे नै हो, पर पापीनहे बलाई आइल बतुँ |
\s उपवासके विषयमे प्रश्न
\r (मत्ती ९:१४-१७, लूका ५:३३-३९)
\p
\v 18 यूहन्नक चेलाहुँक्रे और फरिसीहुँकरे उपवास बैथिँत | मनैहुँक्रे हुँकिनहे कलाँ, “यूहन्नक चेलाहुँक्रे और फरिसिहुँकरे उपवास बैत्थैँ, पर अप्निक चेलाहुँक्रे काकरे उपवास नै बैट्ठाँ?
\v 19 येशू ओइन्हे कलाँ, “का दुलाहा ओइनके सँग रहतसम बरत्यन उपवास बैत्थैँ? जबसम दुलाहा ओइनके सँग रहत तबसम ओईने उपवास नै बैत्थैँ |
\v 20 पर समय आई, जब दुलाहा ओइनसे अलग करहीँ तब् ओइने उहे दिन उपवास बैठीहीँ |
\v 21 केऊ फेन पुरान लुग्गामे लावा लुग्गक पेउँदा नै लगाईट, नै ते लगाइल पेउँदा फाटके निकरजाईत, अर्थात लावा पुरानमेसे फाटके निकर जाइत, और फटाई झन नै मजा हुई |
\v 22 अस्तेके केऊ लावा दाखमद्य पुरान छालक मशकमे नै धारत, नै ते उ दाखमद्य छालक मशक हुँक्रीहिनहे फुतादेहट, और दाखमद्य और मशक फेन नष्ट होजैथाँ | पर लावा दाखमद्य भर लावा भाँरामे दार जाजाईट |
\s शबाथ-दिनके प्रभु
\r (मत्ती १२:१-१४, लूका ६:१-११)
\p
\v 23 शबाथ-दिन येशू ओ उहाँ गोहूँ बुइल खेतवा ओहोँरसे जाइत रहिँत | तब् हुँकार चेलाहुँक्रे नेगेबेर गोहूँक बाल टुरके खाईत रहिँत |
\v 24 यी देख्के फरिसीहुँकरे येशूहे कलाँ, ''हेरी! यने नैकर्ना काम करतैँ | शबाथ-दिनमे कुछु काम करना व्यवस्था अनुसार ठीक हो का?”
\v 25 उहाँ ओइन्हे कलाँ, “जब दाऊद और ओकर सँग रहुइयन खाँचोमे परल और भुँखाइल रहिँत तब् दाऊद का करल? का तुहुरे कबु नै पह्रल हुईतो?
\v 26 प्रधान पूजाहारी अबियाथारके पालामे परमेश्वरके भवनमे ऊ गैलैँ और पमेश्वरकहे भेटी चह्राइल खैलैँ जोन पूजाहारीनहे खैना अनुचित बा और उ रोटी ओइनके सँग रहुईयन फेन देलाँ |''
\v 27 हुँक्रीहिनहे उहाँ कलाँ, "शबाथ-दिनके मनैनके लग नै हो |
\v 28 तबेकमारे मनैक छावा शबाथ-दिनके फे प्रभु हुइतैँ |”
\c 3
\p
\v 1 पाछे फेन ऊ सभाघरमे गैलाँ | वहाँ सुखल हाँथ रहल एकथो मनैया रहे |
\v 2 का पता ऊ उहिन्हे शबाथ-दिनमे मजा करहीँ कि कहिके हुँकिन आरोप लगाईक लग मनैहुँक्रे हुँकार आसरा लागल रहिँत |
\v 3 तब्बे उहाँ सुखल हाँथ रहल मनैयाहे कलाँ, ''यहाँ आऊ |''
\v 4 ऊ ओइन्हे कलाँ ''शबाथ-दिनमे भलाई करना कि खराब करना प्राण बचैना कि मरना कौन मजा बा? ''पर ओइने चुप लाग गैलैँ |
\v 5 ओइनके हृदयहे कठोरतक कारण दुखि होके सकुजहनहे हेरलैँ और ऊ मनैयाहे कलाँ अपन हाँथ पसार ऊ हाँथ पसारल और ओकर हाँथ चोखागैलिस |
\v 6 तब् निकरके जाके हुँकिनहे कसिक नाश पारी कहिके फरिसीहुँकरे तुरुन्ते हेरोदीन सँग हुँकार बिरोधमे मतो करलैँ |
\s भीड़हुँकरे येशूक पाछे लग्लक
\r (मत्ती १२:१५-१६, लूका ६:१७-१९)
\p
\v 7 ओकर पाछे येशू अपन चेलन सँग समुन्दर ओहोँर गैलैँ और गालील थेनसे मनैनके बरका भीड़ हुँकार पाछे लागल |
\v 8 यहूदिया यरुशलेम इदुमीआ यर्दनके उपार और टूरोस और सिडोनके आँजरपाँजरसे मनैनके बरका भीड् हुँकार अचम्मक कामके किर्ति सुनके हुँकार थेन आइल |
\v 9 भीड़ हुँक्रीहिनहे नादाबे कहिके ऊ अपन चेलनहे अपन लग एकथो लाउ तयार पारे लगैलैँ |
\v 10 ऊ बहुत्ते जहनहे चोख्वैलक वरसे रोग लागल सक्कुजे हुँकिनहे छुऊँ कहिके कोचाकोच करिँत् |
\v 11 जब अशुद्ध आत्माहुँकरे हुँकिनहे देखिँत, तब् हुँकार आघे घोपत्या होके असिक कती चिल्लाँइट, "तुँ परमेश्वरके छावा हुइतो |''
\v 12 पर हुँकिनहे प्रकट नै करहो कहिके ओइन्हे ऊ कड़ा हुकुम देलैँ |
\s बाह्र चेलनके नियुक्ति
\r (मत्ती १०:१-४, लूका ५:१२-१६)
\p
\v 13 ओकर पाछे येशू पहाड़मे चहुँरलैँ, और ऊ चाहल जतरा फेन बलैलाँ, और ओइने हुँकार थेन अइलैँ |
\v 14 अपन थेन रहक लग और प्रचार करे पठाइक लग उहाँ बाह्र जहन नियुक्त करलैँ,
\v 15 और हुँक्रीहिनहे भूतन निकरना अधिकार फेन देलैँ |
\v 16 यी बाह्र प्रेरीतहुँकरे यहे हुइतैँ; सिमोन, जेकर नाउँ ऊ पत्रुस धरनै,
\v 17 जब्दियक छावा याकूब और याकूबके भैया यूहन्ना | उहाँ ओइन्हे बोअनर्गेश, अथवा गर्जनके छावन कना नाउँ देलैँ |
\v 18 अन्द्रियास, फिलिप, बारथोलोमाइ, मत्ती, थोमा, अल्फयसका छावा याकूब, और थेदियस, सिमोन कनानी,
\v 19 और यहूदा इस्करियोत जे हुँकिन धोखा देहल |
\s येशू और बालजिबुल
\r (मत्ती १२:२२-३२, लूका ११:१४-२२)
\p
\v 20 ओकर पाछे येशू फेन घरेवर गैलाँ | फेन भीड़ जम्मा हुईगैल, यहाँसम कि ओइने खाना खाई फेन नै भेटैलैँ |
\v 21 जब येशूक परिवार यी सुन्लैँ, तबे ओइन्हे लैजाइक लग ओइने निकरनै काकरेकी हुँकार मन ठेगानामे नै रहलैँ कहिके ओइने कहिँत |
\v 22 यरुशलेमसे आइल व्यवस्थाजे शास्त्रीन कलाँ, ''ओकरमे बालजिबुल भूतवा बा और भूतनके मलिकवासे ऊ भूतन निकारत |"
\v 23 पर ऊ ओइन्हे अपन थेन बलाके दृष्टान्तमे कलाँ, ''शैतान शैतानहे कसिक निकारे सेकी?
\v 24 केऊ राज्यके बिचमे अलग हुइल कलेसे ऊ राज्य रहे नै सेकी |
\v 25 कोनो घरक फेन आपसमे लड़ाई हुईते ऊ घर रहे नै सेकी |
\v 26 और शैतान शैतानेके विरुद्धमे खड़ा होके दरार नानल बा कलेसे ऊ टिके नै सेकी, पर ओकर अन्त्य आसेकल रहत |
\v 27 केऊ फेन बल्गर मनैयक घरेम जाके ओकर धनमाल लुटे नै सेकी जबसम ऊ बल्गर मनैयाहे आघे नै बाँधी | तब् ऊ ओकर घर लुटे सेकी |
\v 28 जात्तिके, मै तुहिन्हे कहतुँ, मनैनके सक्कु पाप और इश्वर -निन्दा क्षमा करहीँ,
\v 29 पर पवित्र आत्माके विरुद्धमे निन्दा करुयनहे कदापि क्षमा नै हुई, पर ऊ अनन्त पापकर्मके दोषी रही |'
\v 30 उहाँ यी वचन कलाँ, काकरेकी ''ओकरमे अशुद्ध आत्मा बा'' कहिके ओइने कले रहिँत |
\s येशूक दाई और भैयन
\r (मत्ती १२:४६-५०, लूका ८:१९-२१)
\p
\v 31 तब् हुँकार दाई और हुँकार भैयाहुँक्रे वहाँ अइलैँ और बाहेर थर्हयाके हुँकिनहे दाँतके पथैलैँ |
\v 32 भीड़ हुँकार आँजरपाँजर बैठल रहिँत और ओइने हुँकिनहे कलाँ; ''हेरी अप्निक दाई और भैयन तुहिन्हे बाहेर खोजतैँ |''
\v 33 उहाँ ओइन्हे जवाब देके कलाँ, ''मोरिक दाई और मोरिक भैयनके हो?''
\v 34 और अपन आँजरपाँजर चारुवर हेरके उहाँ कलाँ ''हेरो, यहे हुईतैँ मोरीक दाई और मोरिक भैयाहुँक्रे |
\v 35 काकरेकी जे परमेश्वरके इच्छया पालन करत वहे मोरिक भैया और मोरिक बहिन्या और मोरिक दाई हुईतैँ |''
\c 4
\s बीउ छितुइयक दृष्टान्त
\r (मत्ती १३:१-२३, लूका ८:४-१५)
\p
\v 1 पाछेसे फेन समुन्दरके आँरितिर उहाँ शिक्षा देहे लग्लैँ हुँकार चारुवर भीड़ अतरा भारी होगिल कि उहाँ समुन्दरमे रहल एकथो लाउमे चहुँरलैँ और ओम्नेहेँ बैठ्लैँ | मनैहुँक्रे भर समुन्दरके किनारके धिक्वामे बैठल रहिँत |
\v 2 और ऊ ओइन्हे दृष्टान्त रुपमे बहुत बात सिखैलैँ | ऊ अपन शिक्षामे ओइन्हे असिक कलाँ:
\v 3 ''सुनो, हेरो एकथो बिया छितुइया मनैया बिया बुई निकरल |
\v 4 और बुइबेर कोनो बिया डगरमे परल, और ऊ बिया चिरैयाँ आइके खादेलैँ |
\v 5 और बिया ढुङ्गाहा ठाउँमे परलैँ, जहाँ धेउर माटी नै रहे | और माटी गहिँर सम नै हुइलक वरसे ऊ झत्ते जामगैलाँ |
\v 6 घाम गजब हुइलक वरसे तुसा जरगिल, जर नै लागल वरसे ऊ कुल्मुलागिलैँ |
\v 7 कोनो बिया काँटक बिच्चेम परल काँटा बाह्रल और बोँट असत्गिल, और ओम्ने फारा नै लागल |
\v 8 पर कोनो बिया मजा जमीनमे परलैँ और जम्ती और बहरती जाके तीस गुणा साठी गुणा और सौ गुणा फारा देलैँ |''
\v 9 और उहाँ कलाँ, ''जेकर सुन्ना कान बा, उ सुने |''
\v 10 जब उहाँ अकेली हुईलैँ तब् बाह्र जाने चेलाहुँक्रे और हुँकार आँजरपाँजर रहुइयन हुँकिनहे दृष्टान्तके विषयमे पुछ्लैँ |
\v 11 उहाँ ओइन्हे कलाँ, ''परमेश्वरके राज्यके रहस्य तुहुरिन्हे देगिल बा, और बाहेरकेहुँक्रीहिन्हे सक्कु बात दृष्टान्तमे कैजाईत,
\v 12 कि ओइने हेर्ना ते हेरथैँ पर नै देख्थाँ, सुन्ना ते सुन्थाँ, पर नै बुझ्थाँ, नै ते ओइने पश्चाताप करतैँ, और ओइनके पाप क्षमा हुइतिन् |''
\v 13 उहाँ ओइन्हे कलाँ, ''तुहुरे यी दृष्टान्तके अर्थ नै बुझ्थो? असीन हो कलेसे दोसुर सक्कु दृष्टान्तके अर्थ कसिक बुझ्बो?
\v 14 बिया बोउईया वचन बुइत |
\v 15 कोनो मनै डगर ओहोँर बुइल बिया जसिन बतैँ | जब ओइने वचन सुन्थैँ, तब् तुरुन्ते शैतान आईत, ओइनकेमे बुइल वचन लैजाई |
\v 16 अस्तेहेक ढुङ्गाहा ठाउँमे बुइलहुँकरे यनेहेँ हुईतैँ, जे जब वचन सुन्थैँ तब् खुशीसे तुरुन्ते उ ग्रहण करथैँ |
\v 17 पर ओइनके अपन जर नै लग्लक ओहोँरसे ओइने थोरचुन बेर किल टिक्थैँ | पर जब वचनके कारण संकष्ट वा सतावट आइत ओइने तुरुन्ते गिरजीथैँ |
\v 18 काँटक बिच्चेम बुइलहुँक्रे ओइने हुईतैँ, जे वचन सुनत,
\v 19 और यी संसारके फिक्री और धनके लोभ लालच ओ और चिजके लोभ आके वचनहे निसासी देहत | ऊ फल देना लाइकके नै हुईट |
\v 20 और मजा जमीनमे बुइल ओइने हुईतैँ, जे वचन सुन्थैँ, ओ ग्रहण करथैँ, ओ फल देथैँ तिस गुणा, साठी गुणा ओ सय गुणा |''
\s सामदानके उप्पर दिया
\p
\v 21 उहाँ ओइन्हे कलाँ, ''का केऊ दिया बारके पाथीक तरे और खटियक तरे ढारक लग भीत्तर नन्थैँ? का सामदानके उप्पर ढारप कहिके नै हो?
\v 22 कोनो चिज नुकाके धारे नै सेक्जाई जोन प्रकट नै हुइलरही, ओ कोनो चिज गुप्त नै रही जोन प्रकासमे नै नानल रही तौ |
\v 23 यदि कोनो मनैयक सुन्ना कान बा कलेसे उ सुने |''
\v 24 उहाँ ओइनेहेँ फेन कलाँ, ''तुहुरे ज्या सुन्थो, ओम्ने ध्यान देऊ | काकरेकी जोन नापसे तुहुरे देबो वहे नापमे तुहुरे पइबो | और तुहुरिन्हे झन धेउर देजाई |
\v 25 काकरेकी जेकर थेन बा उहिन्हे देजाई और जेकर थेन नै हो ओकर थेन रहल फेन उहिन्से छिनजाजाई |''
\s तुसैना बियक दृष्टान्त
\p
\v 26 उहाँ कलाँ ''परमेश्वरके राज्य असीन हो- कोनो फेन एक जाने मनैया जमीनमे बिऊ बुइल,
\v 27 और ऊ सुतल रसेफे जागल रलसेफे रातदिन ऊ बिऊचाही तुसाईट और बाह्रत, पर ऊ कसिक बाह्रत सो ऊ नै जानत |
\v 28 जमीन अप्निहीँ जमाईत, आघे तुसा, ओकर पाछे बाली, तौ बालीमे पुरादाना लागत |
\v 29 तौ जब अन्न पाकत, तौ तुरुन्ते ऊ हसिया लगाई लागत, काकरेकी फसलके बेला आगिलरहत |''
\s भाजीक दानक दृष्टान्त
\r (मत्ती १३:३१-३२, लूका १३:१८-१९)
\p
\v 30 उहाँ फेन कलाँ, ''परमेश्वरके राज्य केकर सँग करी? अथवा कोन दृष्टान्तमे यकर ब्याख्या करी?
\v 31 यी ते लहतक दाना जैसिन बा, जोन जमीनमे बोजाईट | पृथ्वी भरके सक्कु बियासे छुटी होके फेन
\v 32 जब ऊ बोजाईट, तब् ऊ बाह्रत, और सक्कु सागपात सेफे ऊ भारी रहत, और ऊ बर्का-बर्का हँग्याफेन बनाईत,और आकाशके चिरैँचुरुंगीन ओकर छाहिँमे घोल बनैथाँ |''
\v 33 ओइने बुझे सेकतसम हुँकिनहे अस्तेहेँ बहुत दृष्टान्त कहिके ओइन्हे वचन सुनैलैँ |
\v 34 दृष्टान्त बिना उहाँ ओइनसे नै बोल्लैँ, और अपन लग्गेक चेलनहे उहाँ गुप्तमे सक्कुके अर्थ खोलदिँत |
\s येशू आँधीहे शान्त परलाँ
\r (मत्ती ८:१८,२३-२७, लूका ८:२२-२५)
\p
\v 35 वहे दिन सझां पाछे उहाँ चेलनहे कलाँ, "आऊ हम्रे उपार जाई |''
\v 36 और भीड़से छुट्टी लेके, उहाँ जोन लाउमे बैठल रहिँत ओम्नेहेँ हुँकिनहे चेलाहुँक्रे अपन संगे लैगिलैँ और औरे-औरे लाउ फेन हुँकार संगे रहिँत |
\v 37 तौ वहाँ बरवार हुरी-बतास चलल, और छाल लाउमे थोकेलागल, यहाँ समकी लाउ पानीसे भरे लागल |
\v 38 उहाँ अप्ने भर लाउके पाछेक भागमे एकथो सिर्हन्नी लगाके निदाइल रहिँत | ओइने हुँकिनहे असिक कति जगैलैँ, ''गुरुजी, हम्रे डुबे लग्ली और अप्निहे वास्ता नै हो?''
\v 39 तब् ऊ जग्लाँ, और हावाहे डत्लाँ और समुन्दरके छालहुँक्रीहिनहे कलाँ, ''शान्त हो! रुकजा!" और हावा थमगिल और शान्त होगैल |
\v 40 उहाँ ओइन्हे कलाँ, ''तुहुरे काकरे असिक डराइतो? तुहुरिनमे विश्वास नै हो?''
\v 41 ओइने गजब डराके और अप्निहीँ कहे लग्लैँ, ''यी के हुईतैँ? बयाल और समुन्दर फेन हिँकार आज्ञा मन्थाँ |''
\c 5
\s भूतवा लागल मनैयक छुटकारा
\r (मत्ती ८:२८-३४, लूका ८:२६-३९)
\p
\v 1 और ओइने समुन्दरके उपार गेरासेनसके मुलुकमे अइलैँ |
\v 2 येशू लाउमेसे बाहेर निकरतिकी चिहानमेसे अशुद्ध आत्मा लागल एकथो मनैया हुँकिनहे भेटाइल |
\v 3 ऊ चिहान होके बैठे | केऊ फेन उहिहे सिँक्रीलेके फेन बाँधे नै सेकिँत |
\v 4 काकरेकी ऊ कैयोचो फेन नेल और सिँक्रीलेक बाधल रहे | और फेन सिँक्रीहे टुक्रा-टुक्रा पारके छुत्जाईट रहे | केऊ मनै फेन वशमे पारे नै सेकल रहिँत |
\v 5 वहे रात और दिन रोज चिहान चिहानमे और धीक्वा-धिक्वामे चिल्लैती अप्ने अपनहे ढुंगालेक चिथोरती नेगतरहे |
\v 6 और जब ऊ येशूहे दुरेहेसे देखल तब् दौरके आइल और हुँकिनहे दण्डवत् करल |
\v 7 और गजब जोरसे चिल्लाके ऊ कहल, "हे सर्वोच्च परमेश्वरके छावा, येशू अप्निक महिन्से का सरोकार? मै पमेश्वरमे शपथ दारके अप्निहे बिन्ती करतुँ, कि महिन्हे दुःख ना दी |
\v 8 काकरेकी उहाँ उहिन्हे कहल रहिँत, ''ए अशुद्ध आत्मा, ऊ मनैयकमेसे निकरके आ जा |''
\v 9 और उहाँ उहिहे पुछ्लाँ, ''तोर नाउँ का हो?'' ऊ हुँकिनहे कहल, ''मोरिक नाउँ ते फौज हो, काकरेकी हम्रे बहुत्ते बती |''
\v 10 ऊ भूतात्माहुँक्रीहिन्हे उ इलाकक बाहेरसे ना निकारदेहो कहिके ऊ हुँकिनहे आग्रहपूर्वक  बिन्ती करल |
\v 11 वहाँ डरवाँमे सुरिनके एकथो बरवार बथान चह्रत रहे |
\v 12 उ भूतात्माहुँकरे असिक कहिके हुँकिनहे बिन्ती करलैँ, ''हम्रिहिनहे सुरिनकेमे जाईदेऊ, और हम्रे ओइनके भित्तर पेलजैबी |''
\v 13 तब् उहाँ ओइन्हे अनुमति देलैँ, और अशुद्ध आत्माहुँकरे बाहेर निकरके सुरिनके भित्तर पैँठगिलैँ, और दुई हजार सुरिनके बथान पख्वामेसे समुन्दर ओहोँर खल्ह्वईती गैलैँ और ओइने समुन्दरमे डुबके मुगैलाँ |
\v 14 ऊ सुवर चह्रुइयन भाग्गैलाँ, और शहर और गाउँ-गाउँमे खबर देलैँ | और का हुईल कहिके हेरक लग मनै उहाँ अइलैँ |
\v 15 तब् ओइने येशूक थेन अइलैँ और देख्लैँ कि ऊ भूत लागल मनैया मजा मन होके लुग्गा लगाके बैठल रहे | ऊ देख्के ओइने डरागिलैँ |
\v 16 और जेफेनयी देखलरहे, ओइने भूतवा लागल मनैया और सुरिन का हुईल रहे कहिके फेन बतादेहल |
\v 17 तब् ओइनके ईलाकासे चलजाईट कहिके मनैहुँक्रे येशूहे बिन्ती करे लग्लाँ |
\v 18 उहाँ लाउमे जाईबेर उ भूत लागल मनैया हुँकार सँग रहक लग बिन्ती करल |
\v 19 और उहाँ उहिहे अनुमति नै देलाँ, और उहिहे कलाँ, ''तुँ अपन घरेम जाके तोहाँर  सघंरियनहे  प्रभु तोहाँर लग कतरा भारी काम और तुहिन देखैलक बरवार  दयाके वर्णन कर दिस |''
\v 20 और उ मनैया जाइलागल, और येशू ओकर लग कत्राभारी काम कैदेहल रहे वहे देकापोलिसभर प्रचार करे लागल, और सक्कु मनैया अचम्म मन्लैँ |
\s मुअल लौँदी और रोगी जन्नी
\r (मत्ती ९:१८-२६, लूका ८:४-५६)
\p
\v 21 जब येशू फेनदोस्रे लाउमे समुन्दरके उपार गैलैँ, तब् एकथो बरवार भीड़ हुँकार आँजरपाँजर जम्मा हुइल |  उहाँ भर समुन्दरके किनारमे रहिँत |
\v 22 सभाघरक  शासकहुँक्रीहिनमेसे याइरस नाउँमे एक जाने हुँकार थेन आइल, और हुँकिनहे देख्के हुँकार गोरामे घोपत्या परगिल,
\v 23 और असिक कहिके बिन्ती करल, ''मोरिक छुटीमुटी छाई मुए  लागल बा , आके ओकर उप्पर अप्निक हाँथ धारदी, और उ चोखाजाए  और ऊ  जिजाए  |''
\v 24 तब् येशू ओकर  सँग गैलैँ | एकथो बरवार  भीड़ हुँकार पाछे लागगिल, और  मनैहुँक्रे हुँकार आँजरपाँजर ढक्का मुक्का करे लग्लैँ |
\v 25 और बाह्र बर्ष आघेसे खुन बहना रोग रहल एकथो जन्नी मनैया वहाँ रहे |
\v 26 ऊ  बहुत्ते बैद्यहुँक्रीहिनके हाँथसे अनेक कष्ट पाके अपन थेन  रहल सक्कु धन-दौलत खर्च करके फेन मजा नै होके बरु  आकुर खराब अवस्थामे पुगल रहे |
\v 27 येशूक बारेमे उ सुनल रहे  और भीड़के पाछेसे आके हुँकार लुग्गा उ छुअल  |
\v 28 काकरेकी उ मने-मने कहल, ''मै हुँकार लुग्गा किल छुअम कलेसे  फेन मै चोखाजिम |''
\v 29 और तुरुन्ते ओकर खुन  बहना रुकगिलिस, और अपन शरीरके रोग मजा हुइल  उ पता पाईल |
\v 30 अपनमेसे शक्ति बाहेर निकरल झत्ते येशू पता पाके भीड़के  पाछे ओहोँर  घुमके पुछ्लैँ, ''के मोरिक लुग्गा छुअल?''
\v 31 चेलाहुँक्रे हुँकिनहे कलाँ, ''भीड़ ढक्का मुक्का करतैँ ते अप्नी देख्ती बती, और फेन अप्नी कहती ''के महिन्हे  छुअल?''
\v 32 हुँकिनहे के छुअल कहिके उहाँ चारुवर हेरे लग्लैँ |
\v 33 तब् अपनहे ज्या हुइल रहे उ पता पाके ऊ   जन्नी  मनैया डराके लग-लगैटी आके येशूक आघे घोपत्या हुइल, और हुँकिनहे सक्कु सत्य बात बतादेहल |
\v 34 तब् उहाँ उहिन्हे कलाँ, ''ए छाई तोरिक विश्वास तुहिन्हे चोख्वाइल बा | शान्तिसे जा | तोरिक  रोग चोखाजाए   |''
\v 35 उहाँ बोल्ती रहल बेला, शासकके घरेमसे मनै आके कलाँ, ''अप्निक छाई ते मुगील | गुरुज्युहे आब और दुःख काकरे देहती?''
\v 36 और ओइनके कहल बातहे ध्यान नै देके येशू सभाघरके शासकहे कलाँ, ''ना डराऊ विश्वास किल करो |''
\v 37 और उहाँ पत्रुस, याकूब और  याकूबके भैया यूहन्नाहे बाहेक   और किहुहे फेन अपन संगे आईक लग अनुमति नै देलैँ |
\v 38 उहाँहुँक्रे सभाघरक शासकके घरेम अईलैँ, और उहाँ खैलाबैला करुइयन, रूउइयन और  बरका जोरसे बिलौँना करुइयनहे  देख्लैँ |
\v 39 भित्तर  जाके उहाँ ओइन्हे कलाँ, "तुहुरे काकरे खैलाबैला करथो और रुइथो? लौँदी मुअल नै हो, पर  सुतल बा |''
\v 40 और ओइने हुँकार बातेम हस्लैँ | तब् उहाँ ओइन सक्कु जहनहे  बाहेर निकारदेलैँ, और लौँदीक बाबा और दाई और हुँकार सँग रहुइयन संगे लेके लौँदी  रहल ठाउँ भीत्तर गैलैँ |
\v 41 और लौँदीक  हाँथ पकरके उहाँ उहिन्हे कलाँ, ''तालिता कूमी, ''जेकर अर्थ हो, ''ए लौँदी, मै तुहिन्हे  कहतुँ उठ |''
\v 42 और लौँदी तुरुन्ते उठल और नेंगघुम करे लागल  | ऊ  बाह्र बर्षके रहे  | और वहे बेला ओइने आश्चर्यचकित होगिलैँ |
\v 43 उहाँ ओइन्हे यी केऊ फेन पता ना पाइँत कहिके कड़ा  आज्ञा देलैँ | और लौँदीहे भर कुछु खाईक लग देऊ कहिके ओइन्हे कलाँ |
\c 6
\s नासरतमे येशूहे इन्कार
\r (मत्ती १३:५३-५८)
\p
\v 1 वहाँसे येशू निकरके अपने नगरमे चलगिलैँ | हुँकार चेलाहुँक्रे हुँकार पाछे चल्गैलैँ |
\v 2 शबाथ दिनमे ऊ सभाघरमे शिक्षा देहे लग्लैँ | बहुतजे सुनके छक्क परके कलाँ, “यी मनैया यी सक्कु कहाँसे भेटाइल? इहिन्हे देहल यी ज्ञान कसीन हो? हिँकार हाँथसे हुइल यी काम कतरा शक्तिशाली?
\v 3 का यी वहे सिकर्मी नै हो? का यी मरियमके छावा अथवा याकूब, योसेफ, यहूदा और सिमोनके दादू नै हो? का हिँकार बाबु हुँक्रे फेन हमारसँग नै हुइतैँ? तब् ओइने हुँकिनसे रिसागैलैँ |
\v 4 तब् येशू ओइन्हे कलाँ, “अगमवक्ताहे अपन देश और अपने नातेदार हुँक्रीहिनहे बिच्चेमे और अपने घरेम बाहेक अन्ते कहूँ नै अनादर हुईत |”
\v 5 और ऊ वहाँ कोनो-कोनो रोगिनके उप्पर अपन हाँथ धारके चोख्वैना काम बाहेक और कोनो शक्तिशाली काम नै करे सेक्लैँ |
\v 6 ओइनके अविश्वास देख्के ऊ छक्क परगैलैँ | और ऊ गाउँ-गाउँ शिक्षा देती गैलैँ |
\s येशू बाह्र चेलनहे पठैलक
\p
\v 7 ऊ बाह्र जहनहे अपन थेन बलैलैँ, और ओइन्हे दुई-दुई करके पथैलैँ | ओइन्हे अशुद्ध आत्मनके उप्पर फेन अधिकार फेन देलाँ |
\v 8 ओइन्हे ऊ असिन आज्ञा देलैँ: “यात्रक लग संगे कुछु नै बोक्हो, ना रोटी, ना झोला, ना गोझुमे पैसा, पर एकथो लट्ठी किल  बोक्हो |
\v 9 जुत्ता घाल लेहो, पर फादिल लुग्गा नै लैजैहो |”
\v 10 ऊ ओइन्हे कलाँ, “जब कोनो घरेम पैँठ्बो, जबसम ऊ गाउँ मनसे नै निकरबो तबसम वहैँ बैठ्हो |
\v 11 यदि कोनो ठाउँमे तुहुरिनके स्वागत नै हुई कलेसे, और मनैहुँक्रे तुहुरिनके वचन सुन्ना इन्कार करहिँ कलेसे, ऊ ठाउँमेसे तुहुरे निक्रेबेर ओइनके विरुद्धमे गवाहीक लग अपन पौलिक धुर टकटका देहो |”
\v 12 तब् ओइने निकरके जाके, मनैहुँक्रे पश्चात्ताप करिँत् कहिके प्रचार करलैँ |
\v 13 ओइने बहुत्ते भूतहुँक्रीहिन निकरलैँ और बहुत रोगिनहे तेल लेके अभिषेक करके मजा करलैँ |
\s बप्तिस्मा देहुइया यूहन्नक मृत्यु
\r (मत्ती १४:१-१२, लूका ९:७-९)
\p
\v 14 हेरोद रज्वा येशूक कृति सुनल, काकरेकी हुँकार  नाउँ प्रचलित हुइल रहे | केऊ ते कहिँत, “बप्तिस्मा देहुइया यूहन्ना मुअलमेसे जित्ती होगैल, तबेकमारे ते ओकरद्वारा  असिन  शक्तिके  काम हुईता |”
\v 15 पर आकुर जे कलाँ, “यी ते एलिया हुँइत |” और औरेजे कलाँ, “यी ते प्राचीन समयक अगमवक्ता जस्ते एकथो अगमवक्ता हुँइत |”
\v 16 पर जब हेरोद यी सुनल तब् ऊ कहल, “यूहन्ना, जेकर मुन्टा  मै काटे लगाइल रहूँ, वहे जित्ती होगिल बा |”
\v 17 काकरेकी हेरोद अपन भैया फिलिपके जन्नी हेरोदियासके लग यूहन्नाहे पक्रे लगाके उहिहे बाँधके झेलमे कत्यैले रहे, काकरेकी ऊ हेरोदियाससे भोज करल रहे |
\v 18 काकरेकी  यूहन्ना हेरोदहे असिक कहल रहे, “अपन भैयक जन्नीहे लेना तोरिक  लग उचित नै हो |”
\v 19 तबे हेरोदियास उहिन्से रिसिबी धारल रहे, और उहिन्हे मुवाई  चाहे, पर नै सेकल रहे |
\v 20 काकरेकी यूहन्नाहे एकथो धर्मात्मा और पवित्र मनैया मानके हेरोद उहिन्से डराए, और उहिन्हे सुरक्षित धारल रहे | यूहन्नक शिक्षा सुनके ऊ बहुत घबराजाए, तभुन फेन खुशीसे सुने |
\v 21 पर बरह्या मौका तब् आइल, जब हेरोद अपन जन्मोत्सवमे अपन बर-बर पदाधिकारिनहे , अफिसरहुँक्रीहिन्  और गालीलके मुख्य-मुख्य मनैनहे बरवार खानपिन करवाइल |
\v 22 काकरेकी जब हेरोदियासके अपने छाई भित्तर आके नाचल, तब् ऊ हेरोदहे और ओकर पहुननहे  खुशी बनाइल | तब् रज्वा ऊ लौँदीहे कहल, “तुहिन्हे  ज्या इच्छा लागता ऊ माँग, और मै तुहिन्हे देहम |”
\v 23 ऊ कसम खाके उहिन्से कहल, “तैँ महिन्से ज्या  मंग्बे मै मोरिक आधा राज्य सम फेन तुहिन्हे  देहम |”
\v 24 तब्  ऊ बाहेर निकरके अपन दाईहे पुँछल, “मै का मागुँ?” ऊ कहल, “बप्तिस्मा देना यूहन्नक मुन्टा  |”
\v 25 ऊ झत्ते-झत्ते  भित्तर रज्वक थेन गैल, और असिक कती माँगल, “अप्नी  महिन्हे अब्बा बप्तिस्मा देहुइया यूहन्नक मुन्टा  तथ्यामे दि कना मै चहथुँ |”
\v 26 राजा बहुत दुखि होगैल, पर ऊ अपन कसम और खाइपिए बैठल पहुननके लग ऊ लौँदीहे देहल वादा तुरे नै चाहल |
\v 27 और रज्वा तुरुन्ते एकथो सिपाहिहे पठाके यूहन्नक कपार नाने कहल | तब् ऊ झेलमे जाके यूहन्नक मुन्ता काटल |
\v 28 और ओकर मुन्ता तथ्यामे धारके नानके लौँडीहे देहल, और ऊ लौँडी अपन दाईहे देहल |
\v 29 यूहन्नक चेलाहुँक्रे जब यी बात सुन्लैँ तब् ओइने आके ओकर लाश उठाके चिहानमे लैजाके धरदेलैँ |
\s येशू पाँच हजार जहनहे खवैलाँ
\r (मत्ती १४:१३-२१, लूका ९:१०-१७, यूहन्ना ६:५-१३)
\p
\v 30 तौ प्रेरितहुँकरे येशूक थेन कुरह्यागैलाँ, और ओइने ज्या-ज्या करल रहिँत और सिखाइल रहिँत, ऊ सक्कु हुँकिनहे  बयान करलैँ |
\v 31 ऊ ओइन्हे कलाँ, “तुहुरे मोरसँग सुनसान ठाउँमे आऊ, और थोरचे बिँसालि |” काकरेकी ऊ ठाउँमे आवत-जावत करुइया बहुत रहिँत, और ओइन्हे खैना सम फेन फुर्सद नै रहिन |
\v 32 तब् ओइने लाउमे चुप्पेसे एकथो सुनसान ठाउँमे गैलैँ |
\v 33 बहुत मनैहुँक्रे उहाँहुँक्रीहिन्हे जाईत देख्लैँ, और बहुतजे चिहिन्लैँ, तब् सक्कु बजारमेसे पैदले दौरके ओहोँर  गैलैँ, और ओइनसे आघे पुगगिलैँ |
\v 34 जब ऊ किनारे उतरलैँ तब् ऊ एकथो बरवार भीड़ देख्लैँ, और ऊ ओइन्हे सोगैलैँ | काकरेकी ओइने गोठाला नै रहल भेंरिन जस्ते रहिँत | और ऊ ओइन्हे बहुत बात सिखाई लग्लैँ |
\v 35 और जब दिन गजब ढलगैल तब् हुँकार चेलाहुँक्रे हुँकार थेन आके कलाँ, “यी सुनसान ठाउँ बा, और अब्बे दिन फेन गजब  ढलगिल बा |
\v 36 मनैनहे बिदा दैदि, ताकि ओइने आँजर-पाँजर बस्ती और गाउँमे जाके अपन लग कुछु खैना किनिँत |”
\v 37 पर ऊ ओइन्हे कलाँ, “ओइन्हे  तुहुरे खाना देऊ |” पर ओइने हुँकिन कलाँ, “का हम्रे जाके दुई सय दिनारके रोटी किनके ओइन्हे खवाई?
\v 38 ऊ ओइन्हे कलाँ, “तुहुरिनके थेन कैथो रोटी बा? जाके हेरो |” तौ पता लगाके ओइने कलाँ, “पाँचथो रोटी दुइथो मच्छी |”
\v 39 तौ मनैनहे हरियर चौरमे गट्ठा होके बैठना हुकुम करलैँ |
\v 40 ओइने सौ-सौ और पचास-पचासके लाइन लाग्के बैठ्लैँ |
\v 41 ऊ पाँचथो रोटी और दुइथो मच्छी लेके स्वर्ग ओहोँर हेरके आशीर्वाद देलैँ, और ऊ रोटीनहे टुरलैँ और मनैनके आघे धारदिँत कहिके चेलाहुँक्रीहिनहे देलैँ, और दुईथो मच्छी फेन ऊ सक्कु जहनहे बाँट देलैँ |
\v 42 और  सक्कु जाने खैलैँ, और अघागिलैँ |
\v 43 पाछे  चेलाहुँक्रे  रोटी  और मच्छीक उब्रल टुक्रा  बाह्र टोकरी उठैलैँ |
\v 44 रोटी खउइयन थारु मनै पाँच हजार रहिँत |
\s येशू पानीक उप्पर नेंग्लक
\r (मत्ती १४:२२-३६, यूहन्ना ६:१५-२१)
\p
\v 45 तब् ऊ तुरुन्ते अपन चेलनहे लाउमे चहुँरके उपार बेथसेदामे अपनसे आघे जाई कलाँ, और तबसम ऊ भर भीड़हे बिदा देलैँ |
\v 46 ओइनसे बिदा होके ऊ पहाड़मे (डँरवामे) प्रार्थना करे चलगिलैँ |
\v 47 जब संझा होगैल तब् लाउ भर समुन्दरके बिच्चेम रहे, और ऊ भर एक्केली पख्वामे  रहिँत |
\v 48 चेलनहे   लाउ चलैना  कर्रा परत ऊ देख्लैँ, काकरेकी हावा ओइनसे उल्टा बहत रहे | तीन बजे बेहानके ऊ, ओइन थेन समुन्दरमे नेंग्ती अइलैँ, और ओइनसे आघे हुईत देख्के
\v 49 ओइने हुँकिन समुन्दरमे नेगत देख्के भूतवा बतैलैँ, और ओइने चिल्लैलैँ |
\v 50 काकरेकी हुँकिन देख्के सक्कुजे डरागिल रहिँत | पर झत्ते ऊ, ओइन्हे कलाँ, “सँस्सा करो, मै हुँ, नै डराऊ |”
\v 51 तब् ऊ ओइनके  थेन लाउमे चहुँरलैँ, और हावा थमगिल| तब् ओइने गजब अचम्मित होगिलैँ,
\v 52 काकरेकी ओइने  रोटिक विषयमे कुछु बात बुझ्ले नै रहिँत, पर ओइनके हृदय कठोर होगैल रहिन |
\v 53 समुन्दर पार होके ओइने गनेसरेतके मुलुकमे आपुग्लैँ, और ओइने  लाउहे किनारे लगैलैँ |
\v 54 जब ओइने लाउमेसे उतरलैँ तब् तब्बेहेँ मनैहुँक्रे येशूहे चिहिन्गैलैँ,
\v 55 और आँजर-पाँजरके सक्कु गाउँ होके दौरगिलैँ, और जहाँ येशू बतैँ कहिके सुन्लैँ वहाँ रोगिनहे  हुँक्रीहिनहे बिछौनामे धारके नाने लग्लैँ |
\v 56 तब् गाउँहुँक्रीहिनमे  और बजारहुँक्रीहिनमे और बस्तीनमे जहाँ-जहाँ उ पैँठ्लैँ, मनैहुँक्रे  रोगिनहे बजार-बजारमे धरदेलैँ, और हुँकार लुग्गक आँरितिर किल हुईलेसे फेन छुए भेटाऊँ कहिके ओइने हुँकिनहे बिन्ती करलैँ, और जतरा जाने छुलाँ ओइने सक्कु जाने चोखागैलाँ | 
\c 7
\s शुद्ध और अशुद्ध
\r (मत्ती १५:१-२०)
\p
\v 1 यरूशलेममेसे अइलक फरिसीहुँक्रे और शास्त्रीहुँक्रे येशूक चारु ओहोँर कुरह्यागिलैँ |
\v 2 येशूक कोनो-कोनो चेलाहुँक्रे अशुद्ध हाँथ अथवा नै धुइल हाँथेलेके खाईत ओइने देख्लैँ |
\v 3 फरिसीहुँकरे और सक्कु यहूदीहुँक्रे ओइनके पुर्खनके देहल परम्परा अनुसार बिना हाँथ धुईले खाना नै खैथैँ |
\v 4 बजारमेसे अइलेसे लहाके बिना नै शुद्ध हुईले ओइने खाना नै खैथैँ | अतरा किल नै हो, ओइने असिन बहुत परम्परा मन्थैँ, अथवा खोरयन, भाँरन और काँसक भाँरन धुइना परम्परा |
\v 5 तब् फरिसीहुँक्रे और शास्त्रीहुँक्रे हुँकिनहे पुँछ्लैँ, “अप्निक चेलाहुँक्रे बाबापुर्खनके परम्परामे काकरे नै चल्थैँ, पर अशुद्ध हाँथेलेके खैथैँ?”
\v 6 तब् ऊ ओइन्हे कलाँ, “यशैया तुहुरे कपटीहुँक्रीहिनके विषयमे ठीकसे असिके अगमवाणी करल, जस्ते लिखल बा, 'यी जाति महिन्हे ढेबरलेके किल आदर करत, पर ओइनके मन महिन्से दूर बतीन |
\v 7 ओइने व्यर्थमे मोरिक उपासना करथैँ, पर ओइनके शिक्षा मनैनके सिखाइल नियम किल हो |”
\v 8 तुहुरे परमेश्वरके आज्ञाहे छोरके मनैनके परम्परा मन्थो |”
\v 9 उ ओइन्हे कलाँ, “तुहुरे अपन परम्परा मानक लग कतरा चलाँखीसे परमेश्वरके आज्ञाहे तारदेथो |
\v 10 काकरेकी मोशा कहल बा, “अपन दाई बाबनके आदर करो, और जे अपन दाई-बाबनके विरुद्धमे जे दुष्ट बात बोली ऊ मुवैहीँ परत |”
\v 11 यदि कोनो मनैया अपन दाईबाबाहे 'महिन्से जतरा मद्दत तुहुरिन्हे मिल्ना रहे ऊ कुर्बान हो, (अथवा परमेश्वरहे चह्राइल) कहत कलेसे,
\v 12 तुहुरे उहिन्हे अपन दाई बाबक लग फेनदोस्रे कुछु करे नै देथो |
\v 13 असिके तुहुरे अपन चल्ती आइल परम्पराहे कायम करके परमेश्वरके वचनहे भर रद्ध करदेथो | और असिन बहुत काम तुहुरे करथो |”
\v 14 ऊ मनैनहे अपन थेन बलैलाँ, और ओइन्हे कलाँ, "सुनो और बुझो |
\v 15 असिन कुछु चिज नै हो जोन बाहेरसे मनैनके भित्तर जाके उहिन्हे अशुद्ध बनाए, पर मनैनसे बाहेर निकरना चीज उहिन्हे अशुद्ध करदेहत |
\v 16 यदि केक्रो सुन्ना कान बा कलेसे ऊ सुन लेहे |
\v 17 मनैनहे छोरके घरक भित्तर जाके हुँकार चेलाहुँक्रे हुँकिनसे यी दृष्टान्तके विषयमे पूँछलैँ |
\v 18 ऊ ओइन्हे कलाँ, “का तुहुरे अभिन फेन अभिन अबुझ बतो? ज्या बाहेरसे मनैनके भित्तर जाईत, ऊ उहिन्हे अशुद्ध पारे नै सेकत कहिके तुहुरे नै जन्थो?
\v 19 काकरेकी ऊ ओकर मनमे नै हो, पर पेटमे जाईत, और बाहेर निकरजाईत | (असिके ऊ सक्कु खाना शुद्ध हो कहिके बतादेलैँ |)
\v 20 ऊ कलाँ, “मनैनमेसे ज्या चिज बाहेर निकरत वहे मनैनहे अशुद्ध बनाईत |
\v 21 काकरेकी भित्तरसे, अथवा मनैनके मनमेसे खराब विचार, व्यभिचार, चोरी, हत्या, परस्त्रीगमन,
\v 22 लोभ, दुष्टता, छल, छाड़ापन, ईर्ष्या, निन्दा, घमण्ड, मूर्खता निकरथैँ |
\v 23 यी सक्कु दुष्ट बातहुँकरे भित्तरसे निकरथैँ, और मनैनहे अशुद्ध बनाइत |
\s सिरिया-फोनिकेक जन्नी
\r (मत्ती १५:२१-२८)
\p
\v 24 वहाँसे उठ्के ऊ टुरोस और सिदोनके सीमा ओहोँर जाके एकथो घरेम पैँठ्लैँ | यी बात केऊ फेन नै पता पाइँट कना ऊ चाहिँत, पर ऊ नुके नै सेक्लैँ |
\v 25 तब्बेहेँ एकथो जन्नी हुँकार विषयमे सुनल और आके हुँकार गोरातिर परल- ऊ जन्नीक छाइहे अशुद्ध आत्मा (भूतवा) लागल रहिस |
\v 26 ऊ सिरियाक फोनिकेमे जन्मल एकथो ग्रीक जन्नी रहे | ऊ जन्नी अपन छाई मनसे भूतवा निकारदेना कहिके हुँकिनसे विन्ती करल |
\v 27 ऊ उहिन्हे कलाँ, “आघे छाइछावन खाई देऊ, काकरेकी छाइछावनके रोटी लेके कुकरिन दारदेना मजा नै हो |”
\v 28 पर ऊ हुँकिनसे कहल, “हो प्रभु, पर कुक्कुर फेन ते टेबुलमेसे लरकनके गिराइल टुक्रा खैथैँ |”
\v 29 उहाँ उहिन्से कलाँ, “तुँ असिक कलक कारण घरे चलजाऊ | तोहाँर छाईक मनसे भूतवा निकरके चलगैलबा |”
\v 30 ऊ अपन घरे आके हेरल ते छाइहे खटियामे सुतल देखल और ओकर मनसे भूतवा निकरगिल रहे |
\s बहिर और लाट मनैया
\p
\v 31 टुरोसके इलाकामेसे निकरके ऊ, सिदोनसे होके डेकापोलिसके सीमानक बिच्चेमसे हुईती गालीलके समुन्दरमे गैलैँ |
\v 32 वहाँ मनैहुँक्रे एकथो बहिर और गोँगाहा मनैयाहे हुँकार थेन नन्लैँ, और ओकरमे हाँथ धरदेउ कहिके विन्ती करलैँ |
\v 33 उहिन्हे भीड़से अल्गे एकान्तमे लैजाके येशू अपन अंग्री ओकर कानेम लगैलैँ | और थुकके ओकर जीभहे छुलैँ |
\v 34 और स्वर्ग ओहोँर हेरके लम्बा साँस लेके उहिहे कलाँ, “इफ्फाता,” अर्थात "खुलजा" |
\v 35 और ओकर कान तब्बेहेँ खुल गैलिस, और ओकर जीभके बन्धन खुल गैलिस, और ऊ स्पष्टसे बोलेलागल |
\v 36 “यी किहु नै कहोहो” कहिके ऊ ओइन्हे कलाँ | पर जतरा ऊ, मनैनहे आज्ञा दिँत ओत्रेहे ओइने और प्रचार करिँत् |
\v 37 मनैहुँक्रे चक्वाके अचम्म हुईती कहे लग्लैँ, “ऊ ज्या फेन करल बहुत मजा करल बा | ऊ बहिराहे सुन्ना और गोँगाहाहे बोल्ना शक्ति देहत |
\c 8
\s येशू चार हजार जहनहे खवैलाँ
\r (मत्ती १५:३२-३९)
\p
\v 1 उ दिनमे फेनदोस्रे एकथो बरवार भीड़ कुरह्यागिल, पर ओइनके थेन खैना चिज कुछु नै रहिन | तब् येशू चेलनहे अपन थेन बलाके कलाँ,
\v 2 “यी भीड़हे मै सोगाइतुँ, काकरेकी यने मोरसँग रलक  आज तीन दिन होगिल, और यनके सँग खाइक लग कुछु नै हुइतीन |
\v 3 और यदि यनहे भुँख्ले घरे पथैँम कलेसे यने डगरमे बेहोस होजैहीँ | यनमेसे केऊ-केऊ दुरसे आईल बतैँ |”
\v 4 हुँकार चेलाहुँक्रे हुँकिनहे कलाँ, “यी सुनसान ठाउँमे ओइन्हे कसिक रोटी खवाई?”
\v 5 उहाँ ओइन्हे पूछलैँ, “तुहुरिनके सँग कैथो रोटी बा?” ओइने कलाँ, “सातथो”
\v 6 ऊ भीड़हे भुइयाँमे बैठ्ना हुकुम देके   सातथो रोटी हाँथेम लेके धन्यवाद देके रोटी तुरलैँ, और मनैनके आघे धरक लग चेलनहे देलैँ, और ओइने मनैनके आघे धरदेलैँ |
\v 7 ओइनके सँग कुछु छूती-छूती मच्छी फे रहिन, और उ आशीर्वाद देके उ फे ओइनके आघे धरक लग कलाँ |
\v 8 तौ मनैहुँक्रे खैलाँ, और अघागिलैँ | और   उब्रल टुक्रा सात टोकरी उठैलाँ|
\v 9 वहाँ लगभग चार हजार मनै रहिँत |
\v 10 ऊ ओइन्हे वहाँसे छुट्टी देके पथादेलैँ, और उहाँ भर अपन चेलाहुँक्रीहिनके सँग तुरुन्ते लाउमे चहुँरके दलमनुथाके क्षेत्रमे गैलैँ |
\v 11 फरिसीहुँकरे हुँकार थेन आके हुँकिनसे बहस करे लग्लैँ, और हुँकिनहे परिक्षा करक लग स्वर्गसे एकथो चिन्हा मंग्लैँ |
\v 12 अपन आत्मामे नम्मा साँस लेके उहाँ कलाँ, “यी पुस्ता काकरे चिन्हा खोजत? जात्तिके मै तुहुरिन्हे कहतुँ, यी पुस्ताहे कोनो चिन्हा नै देजाई |”
\v 13 और ओइन्हे छोरके उहाँ फेन लाउमे चहुँरके उपार चलगिलैँ |
\s फरिसीहुँक्रीहिनके और हेरोदके खमिर
\p
\v 14 चेलाहुँक्रे अपनसँग रोटी बोके बिस्रागैल रहिँत, और लाउमे ओइनके सँग एक्केथो रोटी रहिन |
\v 15 येशू चेलाहुँक्रिहीन असिक कहिके चेतावनी देलैँ, “तुहुरे फरिसीनके खमीर और हेरोदके खमीरसे बचल रहो |”
\v 16 पर ओइनके सँग रोटी नै रलक वरसे  येशू असिक कलाँ कहिके ओइने बहस करे लग्लैँ |
\v 17 येशू यी पता पाके ओइन्हे कलाँ, “तुहुरिनके सँग रोटी नै हो कहिके काकरे तुहुरे बहस करथो? का तुहुरे अभिन फेन  नै देख्थो और नै बुझ्थो? का तुहुरिनके मन कठोर हुइल बा?
\v 18 आँखी होके फेन का तुहुरे नै देख्थो? कान होके फेन का तुहुरे नै सुन्थो? का तुहुरिन्हे याद नै हो,
\v 19 जब मै पाँचथो रोटी उ पाँच हजार जहनके बिच्चेमे तुरल रहूँ, तौ कतरा टोकरी भरके रोटी तुहुरे उठाईल रहो?” ओइने हुँकिनहे जवाफ देलैँ, “बाह्र |”
\v 20 “तौ जब ऊ सातथो रोटी चार हजार मनैनके बिच्चेमे तुरल रहूँ, तब् कतरा टोकरी  भरके रोटी तुहुरे उठाईल रहो?” ओइने हुँकिनहे कलाँ, “सात |”
\v 21 उहाँ ओइन्हे कलाँ, “तौ का तुहुरे अभिन फेन नै बुझ्थो?”
\s बेथसेदक आँधर मनैया
\p
\v 22 तौ पाछे येशू बेथसेदा आगिलैँ, तौ मनैहुँक्रे एकथो आँधर मनैयाहे येशूक थेन नन्लैँ, और उहिहे छुदेऊ कहिके हुँक्रीहिनसे बिन्ती करलैँ |
\v 23 उहाँ ऊ आँधर मनैयक हाँथ पकरके उहिहे गाउँसे बाहेर नन्लैँ, और ओकर आँखिमे थुकके ओकर उप्पर अपन हाँथ धारके पुछ्लैँ, “का तुँ कुछु देखतो?”
\v 24 तौ उप्पर हेरके ऊ कहल, “मै मनैनहे रुख्वा जस्ते नेगत देखतुँ |”
\v 25 तौ उहाँ फेन ओकर आँखीमे हाँथ धर्लैँ, और ऊ एक्के ओहोँर हेरल | और ऊ अपन दृष्टि पागिल और ऊ अपन दृष्टी पाके सक्कु चिज देखे लागल |
\v 26 तौ उहाँ उहिहे गाउँमे नै जैना आज्ञा देके घरे पथादेलैँ |
\s पत्रुसके स्वीकार
\r (मत्ती १६:१३-१६, लूका ९:१८-२०)
\p
\v 27 येशू और हुँकार चेलाहुँक्रे कैसरिया फिलिप्पीक गाउँमे गिलैँ | डगरमे जाईबेर  उहाँ अपन चेलाहुँक्रीहिन् असिक कहिके पुछ्लैँ, “मनैहुँक्रे का कथैँ, मै के हुइतुँ?”
\v 28 ओइने हुँकिनहे कलाँ, “केऊ कथैँ, बप्तिस्मा देना यूहन्ना |” औरे जाने 'एलिया,' और कत्त्रा जाने कथैँ, 'अगमवक्तामेसे एक जाने' |”
\v 29 तब् उहाँ ओइन्हे पुछ्लाँ, “पर तुहुरे का कथो, मै के हुइतुँ?” पत्रुस उत्तर देके हुँकिनहे कहल, “अप्नी  ख्रीष्ट हुइती  |”
\v 30 उहाँ ओइन्हे हुँकार  विषयमे किहुहे कुछु नै कना आज्ञा देलैँ |
\s अपन मृत्युक बारेमे येशूक भविष्यवाणी
\r (मत्ती १६:२१-२८, लूका ९:२२-२७)
\p
\v 31 "मनैयक छावाहे बहुते दुःख भोग्ना, और धर्म-गुरुनसे, मुख्य पूजाहारीनसे और शास्त्रीनसे इन्कार करजैना और मुवा पैना और तीन दिन पाछे जित्ती होके उठ्ना आवश्यक बा" कहिके ऊ ओइन्हे सिखाई लग्लाँ |
\v 32 असिके यी बात  स्पष्ट रूपसे कहिदेलैँ | पर यी सुनके  पत्रुस हुँकिनहे एक ओहोँर लैजाके हप्काइ लागल |
\v 33 पर घुमके अपन  चेलनहे   हेरके   पत्रुसहे ऊ असिक कहिके हप्कैलैँ, “ए शैतान, मोरिक थेनसे हट्जा! काकरेकी तोरिक मन परमेश्वरके ओहोँर नै हो, पर मनैनके ओहोँर बा |”
\v 34 तब् ऊ  अपन चेलनके सँग भीड़हे अपन थेन बलाके ओइन्हे कलाँ, “कोनो मनैया मोरिक  पाछे लग्ना इच्छा  करत कलेसे उ अपनहे इन्कार करे, और अपन क्रूस उठाके मोरिक पाछे लागे |
\v 35 काकरेकी जे अपन प्राण बचैना इच्छा करत, उ उहिन्हे गुमाई, पर मोरिक और सुसमाचारके लग अपन प्राण गुमुइया उ बचाई |
\v 36 काकरेकी मनैया सारा जगत् हाँथ पारके अपन प्राण गुमाइल कलेसे उहिहे का फाईदा हुई?
\v 37 अथवा मनैया अपन प्राणके सट्टामे का देहे सेकी?
\v 38 आउर यी व्यभिचारी और पापी पुस्तामे जे महिन्से और मोरिक वचनसे लजाई, मनैयक छावा फेन अपन बाबक महिमामे पवित्र दूतहुँक्रीहिनके सँग आई ते उहिसे लजाई |"
\c 9
\p
\v 1 तब् ऊ ओइन्हे कलाँ, "जात्तिके, मै तुहुरिन्हे कहतुँ, यहाँ ठरह्याइलमेसे केऊ-केऊ बा, जे परमेश्वरके राज्य शक्तिमे आइल नै देखतसम कोनो मेरसे मृत्यु नै चिख्हीँ |
\s येशूक रूप बद्लना
\r (मत्ती १७:१-१३, लूका ९:२८-३६)
\p
\v 2 ओकर छे दिन पाछे येशू पत्रुस, याकूब, और यूहन्नाहे अपनसँग लेके एकथो ढेँङ्ग पहाड़मे लैगिलैँ | वहाँ उहाँहुँक्रे किल रहिँत, और ओइनके आघे हुँकार रूप बदलगैलिन |
\v 3 और हुँकार लुग्गा चम्कना और गजब उज्जर होगैलिन, असिन कि यी पृथ्वीमे केऊ फेन धोके ओत्रा झरझर उज्जर बनाइ नै सेकत |
\v 4 वहाँ ओइनके थेन एलिया और मोशा देखा परलैँ, और ओइने येशूक सँग बात बत्वाईट रहिँत |
\v 5 पत्रुस येशूहे कहल, “गुरुजी, हम्रे यहाँ रहक मजा हुइल, यहाँ तीनथो झोँप्री बनाई, एकथो अप्निक लग, एकथो मोशक लग, एकथो एलियक लग |
\v 6 ओइने गजब डरैलक वरसे का कना हो उ ओइने नै जन्लैँ |
\v 7 तब् बद्री आके ओइन्हे छोपल और बद्रीमेसे असिन आवाज आइल्, “यी मोरिक प्रिय छावा हो | तुहुरे यकर बात वचन सुनो |''
\v 8 यी सुन्टीकि ओइने यहोँर ओहोँर हेरलैँ, पर येशूहे किल देख्लैँ | मोशा, और एलिया ओत्थे नै रहिँत |
\v 9 जब ओइने पहाड़मेसे उतरत रहिँत, येशू ओइन्हे आज्ञा करलाँ, ''यी घटनाके विषयमे किहुसे जिन बटोइहो | मै मनैयक छावा, मुके फेदोस्र्त्र जिएम, ते बट्वाइसेक्बो |''
\v 10 वहे ओर्से ओइने उ घटनक बात मनमे ढरल रहल | पर मुके फेनदोस्रे जीना कलक का हो' कहिके ओइने अप्निहीँ-अप्निहीँ बताइ लग्लैँ |
\v 11 तब् ओइने हुँकिनहे असिक कहिके पुछ्लाँ, "आघे एलियाहे आई पर्हिन कहिके व्यवस्थक शास्त्रीहुँक्रे काकरे कथाँ?"
\v 12 येशू कलाँ, "पक्कै फेन, एलिया आघे आई, और सक्कु बातके पुनर्स्थापना करी | पर मनैयक छावा बहुत्ते कष्ट भोग्के दोसुर जहनसे तिरस्कृत हुई कहिके कसिक धर्मशास्त्रमे लिखल बा?
\v 13 पर मै तुहुरिन्हे कहतुँ, एलिया आसेकल बताँ, और हुँकार विषयमे लिखल बमोजिम हुँकिनसे ज्या मन पर्लिन ओइने ओस्तेहेँ करलाँ |"
\s भूतवा लागल लौँदा
\r (मत्ती १७:१४-२३, लूका ९:३७-४५)
\p
\v 14 ओइने दोसुर चेलनके थेन घुमके आईबेर ओइन्हे एकथो बरवार भीड़ घेरल और ओइनसे शास्त्रीनहे बहस करत उहाँहुँक्रे देख्लैँ |
\v 15 पूरा भीड़ हुँकिनहे देख्तिकील गजब अचम्म मन्लाँ और हुँकार थेन दौड़के जाके हुँकिनहे अभिवादन करलाँ |
\v 16 येशू पुँछ्लैँ, “यी वाद-विवाद केहँका बारेम हो?”
\v 17 बगालमेसे एकथो मनैया हुँकिनहे जवाफ देहल, “गुरुजी, मोरिक छावाहे लाट बनुइया आत्मा लागल बा और अप्निक थेन नानल बतुँ |
\v 18 तब् यी मोरिक छावाहे पक्रत, यिहिहे भुइयाँमे झट्कठिस् और यी मुहमेसे फेँज्कुर निकारत और यी दाँत पिसे लागत | और ऊ ठेत्कार होजाईत | मै अप्निक चेलनहे ऊ भूतात्मा निकारदिँत कहिके बिन्ती करनु, पर ओइने नै सेक्लैँ |”
\v 19 तब् ऊ ओइन्हे जवाफ देलैँ, "ए अविश्वासी पुस्ता, मै कबसम तुहुरिनके सँग रहम? तुहुरिन्हे कतरा सहूँ? उहिहे मोरिक थेन नानो |"
\v 20 ओइने उ लौँदाहे हुँकार थेन नन्लाँ | येशूहे देख्तिकी उ आत्मा लौँदाहे लछारपछार पारदेहल, और उ भुइयाँमे गिरके फेज्कुर निकर्ती लड्बदाई लागल |
\v 21 उहाँ उ लौँदक बाबाहे पुँछ्लैँ, “कैह्यासे यिहिहे असिन हुइलिस?” उ कहल, “छुटिएसे |
\v 22 यिहिहे नाश करक लग उ आत्मा घरीघरी यिहिहे आगी और पानीमे फेन फेँकाइल बा | यदि अप्नी कुछु करे सेक्थी कलेसे, दया करके हम्रिहिन्हे सहयोग करदी |"
\v 23 येशू उहिहे कलाँ, "अप्नी सेक्थी! कहिके का कहती? विश्वास करुइयनके लग ते सक्कु चीज सम्भव बा |"
\v 24 तब्बेहेँ उ लौँदक बाबा जोरसे कहल, “मोरिक विश्वास बा, पर कमजोर बा! बल्गर बनादी!”
\v 25 तब् भीड़ एक्के संगे दौड़ती आइत देख्के उहाँ उ अशुद्ध आत्माहे असिक कहिके हप्कैलैँ, ''ए लट्वा और बहिर आत्मा, मै तुहिन्हे हुकुम करतुँ, ओकरमेसे निकरके आ जा, और फेनदोस्रे कबु ओकरमे नै पैँठिस |''
\v 26 तब् चिल्लाके उ लौँदाहे दटके अईँठके उ आत्मा निकरगिल और उ लौँदा मुवल हस होगैल | यहाँसम कि बहुत्ते जाने ते ऊ मुअल कहिके सोच्लैँ |
\v 27 पर येशू ओकर हाँथ पकरके उहिहे जुरुकसे उठैलाँ और उ उठगिल |
\v 28 और जब ऊ घरेम गैलाँ तब् हुँकार चेलाहुँक्रे गुप्तमे हुँकिनहे असिक कहिके पुछ्लैँ, "हम्रे उहिहे काकरे निकारे नै सेक्ली |"
\v 29 ऊ ओइन्हे जवाफ देलैँ, “यी मेरके भर प्रार्थनासे बाहेक दोसुर कोनो उपायसे भगाई नै सेक्जाई |"
\v 30 तब् वहाँसे निकरके ओइने गालील होके गैलाँ | यी बात केऊ फेन पता नै पाए कना हुँकार इच्छा रहिन |
\v 31 काकरेकी ऊ अपन चेलनहे शिक्षा देहत रहिँत | ऊ ओइन्हे कलाँ, "मनैयक छावा मनैनके हाँथेम सौँपदेजाई, और ओइने उहिहे मुवैहीँ, और ऊ मुवागैलक तीन दिन पाछे फेनदोस्रे जित्ती होके उठ्जाई |"
\v 32 पर हुँकार कलक यी बात ओइने नै बुझ्लैँ, और हुँकिनसे पुँछक लग डरागैलाँ |
\s भारी के हो?
\r (मत्ती १८:१-५, लूका ९:४६-४८)
\p
\v 33 उहाँहुँक्रे कफर्नहुममे अइलैँ , और घरेम रहेबेर ऊ ओइन्हे पुछ्लैँ, "डग्रिम तुहुरे का बहस करत रहो ?”
\v 34 पर ओइने चिमचाम रहिगैलाँ, काकरेकी डगरमे ओइने "हम्रिहिनमे सक्कुहुनसे भारी के हो?" कहिके आपसमे बहस करल रहिँत |
\v 35 तब् ऊ बैठ्गैलाँ, और बाह्रै जहनहे बलैलाँ और ओइन्हे कलाँ, "कोनो मनैया आघे हुइना इच्छा करत कलेसे, ऊ सक्कुहुनसे पाछे और सक्कुहुनके सेवक हुईक परत |"
\v 36 तब् एकथो छुटीमुती लौँदाहे लेके उहाँ उहिहे ओइनके बिच्चेम धरलैँ, और उहिहे कोनम लेके उहाँ ओइन्हे कलाँ,
\v 37 "जे असिन छुटी लर्कनमेसे एकथोहे मोरिक नाउँमे ग्रहण करत ऊ महिन्हे ग्रहण करत, और जे महिन्हे ग्रहण करत ऊ महिन्हे नै, पर महिन्हे पठुइयाहे ग्रहण करत |"
\v 38 यूहन्ना हुँकिनहे पुँछल, "गुरुजी, एकथो मनैया अप्निक नाउँमे भूतनहे निकारत हम्रे देख्ली | हम्रे उहिहे ओसिक करना मनाही कर्ली, काकरेकी ऊ हमार पाछे लगुइया मनैया नै हो |"
\v 39 पर येशू कलाँ, "उहिहे मनाही नै करो, काकरेकी मोरिक नाउँमे शक्तिक काम करुइया तुरुन्ते मोरिक विरुद्धमे खराब नै बोली |
\v 40 काकरेकी जे हमार विरुद्धमे नै हो, उ हमार पक्षमे बा |
\v 41 काकरेकी जे तुहुरे ख्रीष्टके हुईतो कहिके तुहुरिन्हे मोरिक नाउँमे एक खोरिया पानी पिए दि, जात्तिके मै तुहुरिन्हे कहतुँ, उ कोनो मेरसे अपन इनाम नै गुमाई |
\s बाधा देहुईयाहे चेतावनी
\p
\v 42 महिन्हे विश्वास करुइया यी छुटी लर्कनमेसे एक जहनहे बाधा दी, ओकर लग ते बरु एकथो बरवार चकियक ढुङ्गा ओकर घेँचामे झुलाके उहिहे समुन्दरमे फेँकादेना मजा हुईना रहे |
\v 43 यदि तोहाँर हाँथ तुहिन्हे बाधा देहत कलेसे उहिहे काटदेऊ | दुइथो हाँथ होके नरकके नै बुट्ना आगीमे गैलसे ठुन्डा होके जीवनमे जैना तोहाँर लग मजा हो |
\v 44 [ नरकमे ना ते किरा मुथैँ, ना ते आगी बूटट् ]
\v 45 आउर तोहाँर गोरा तुहिन्हे बाधा देहत कलेसे उहिहे काटदेऊ | दुइथो गोरा होके नरकमे फेँक्वाजैनासे नाँगर होके जीवनमे जैना तोहाँर लग मजा हो |
\v 46 [नरकमे ना ते किरा मुथैँ, ना ते आगी बुटट् ]
\v 47 यदि तोहाँर आँखी तुहिन्हे बाधा देहत कलेसे, उहिन्हे निकारके फेँकादेऊ! दुइथो आँखी होके नरकमे फेँकाजैनासे , एकथो आँखी रहिके परमेश्वरके राज्यमे जैना तोहाँर लग मजा हुई |
\v 48 'नरकमे ना ते किरा मुथैँ, ना ते आगी बूटट् |'
\v 49 काकरेकी सक्कुहुनहे आगीए नोनार बनाईट |
\v 50 नोन मजा हो, पर नोनक स्वाद चलगिल कलेसे, उ किहिँलेके मिठास बनैना? तुहुरे अपन-अपनमे नोन धारो, और आपसमे शान्तिमे रहो |"
\c 10
\s विवाहविच्छेदके बारेमे
\r (मत्ती १९:१-९)
\p
\v 1 उ ठाउँहे छोरके यर्दन लदियक उपार यहूदियक इलाकामे येशू गैलाँ और भीड़ हुँकार थेन कुरह्यागैल, तब् वहाँक रीतिअनुसार ओइन्हे फेनदोस्रे शिक्षा देलैँ |
\v 2 फरिसीहुँक्रे हुँकार थेन आके हुँकिनहे परीक्षा करके पुँछ्लैँ, “का कौनो मनैया अपन जन्नीकसँग विवाहविच्छेद करना उचित बा ?”
\v 3 येशू उल्टा ओइन्हे पुँछ्लैँ, यी बारेम मोशा तुहुरिन्हे का नियम देरख्लैँ?”
\v 4 ओइने कलाँ, छुटपत्र कागत लिख्के थारु मनै अपन जन्नीहे छोरे सेकी कहिके मोशा अनुमति देराखल |”
\v 5 येशू ओइन्हे कलाँ, ''सत्य बातमे तुहुरिन्हे मन जैबो-जैबो नै करलक कारण, मोशा तुहुरिन्हे यी आज्ञा देहल |
\v 6 पर सृष्टिके सुरुमेसे परमेश्वर ओइन्हे थारू और जन्नी करके बनैलैँ |
\v 7 'तबेकमारे थारू मनै अपन दाई-बाबक सम्बन्धम पैल्हसे दूर होक अपन जन्नी लग्गे हुईट,
\v 8 और ऊ दुई जाने एक्के शरीर होजैहीँ, ओइने फेनदोस्रे दुइथो नै हुइतैँ, पर एक्के शरीर होजैथाँ |
\v 9 तबेकमारे परमेश्वर जिहीहे एक्केमे जोरल बताँ, मनैहुँक्रे नै छुटाइँत |”
\v 10 घरेम रहलमे चेलाहुँक्रे फेनदोस्रे यी विषयमे येशूहे पुछ्लैँ |
\v 11 ऊ ओइन्हे कलाँ, "जे अपन जन्नीसे विवाहविच्छेद करके दोसुर जहनसे भोज करत, ऊ ओकर विरुद्धमे व्यभिचार करत |
\v 12 ओस्तेके यदि जन्नी मनैया अपन ठरवासे विवाहविच्छेद करके दोसुर जहनसे भोज करत कलेसे, ऊ व्यभिचार करत |"
\s लर्कनहे येशूक आशीर्वाद
\r (मत्ती १९:१३-१५, लूका १८:१५-१७)
\p
\v 13 मनैहुँक्रे छुटी-छुटी लर्कनहे येशू छुदिँत कना उद्देश्यसे हुँकार थेन नन्लाँ, पर चेलाहुँक्रे ओइन्हे हप्कैलाँ |
\v 14 यी देख्के येशू रिसैलाँ और ओइन्हे कलाँ, '' छुटी लर्कनहे मोरिक थेन आई देऊ, ओइन्हे नै रोको | काकरेकी परमेश्वरके राज्य अस्तेहेँनके हो |"
\v 15 जात्तिके मै तुहुरिन्हे कहतुँ, जे परमेश्वरके राज्यहे एकथो छुटी लरकक हस ग्रहण नै करी ऊ कदापि ओकर भित्तर नै पैँठी |''
\v 16 येशू उ लर्कन कोनामे लेलैँ और एक-एकजहन्क कपारीम हाँथ ढै-ढै आशीर्वाद देलैँ |
\s धनी मनैया और स्वर्गक राज्य
\r (मत्ती १९:१६-३०, लूका १८:१८-३०)
\p
\v 17 येशू डगरमे जाईबेर एकथो मनैया दौड़के आके हुँकार आघे ठेहुनी टेकल, और हुँकिनहे पुँछल, "हे मजा गुरु, अनन्त जीवन भेटाइक लग महिन्हे काकरे परी?"
\v 18 येशू उहिन्हे कलाँ, ''तुँ महिन्हे काकरे मजा कहतो? एक परमेश्वर बाहेक केऊ मजा नै हो |
\v 19 तुँ आज्ञा ते जन्थो, हत्या नै करना, व्यभिचार नै करना, चोरी नै करना, झूठ साक्षी नै बैठ्ना, नै ठगना, और अपन दाई-बाबन आदर करना |”
\v 20 और ऊ हुँकिनहे कहल, “गुरुजी, यी सक्कु ते मै मोरिक जवानेसे मन्ती बतुँ |”
\v 21 येशू उहिहे हेरलैँ और उहिहे प्रेमसे कलाँ, “तुहिन्हे अभिन एकथो बातके कमि बा | जाऊ, तोहाँर ज्या जतरा बा बेँचो, और गरीबन देऊ और तुहिन्हे स्वर्गमे सम्पत्ति मिली |' तब् आके मोरिक पाछे लागो |"
\v 22 पर यी बातसे ओकर अनुहार उदास होगैलिस, और ऊ दुखि होके चलगिल, काकरेकी ओकर थेन बहुत्ते धन-सम्पत्ति रहिस |
\v 23 तब् आँजर-पाँजर हेरके येशू कलाँ, "धनी मनैनहे परमेश्वरके राज्यमे पैँठ्ना कतरा कठिन बा |"
\v 24 यी सुन्के चेलाहुँक्रे अचम्म मन्लाँ | पर येशू फेन ओइन्हे कहलैँ, “हेरो लर्कों! धन संपत्तिम भरोसा करना मनैन स्वर्गमे जैना बहुत कर्रा परहिन् |
\v 25 धनी मनैयाहे परमेश्वके राज्यमे प्रवेश करनासे ते बरु सुईक नाथेमसे उँटवाहे छिर्ना सजिलो रहत |''
\v 26 ओइने गजब अचम्मित होगिलैँ और हुँकिनहे कलाँ, "ओसिक हो कलेसे के बचे सेकी?"
\v 27 येशू ओइन्हे कलाँ, “मनैनके लग यी बात असम्भव बा , पर परमेश्वरके लग नै हो, काकरेकी परमेश्वरके लग सक्कु बात सम्भव रहत |"
\v 28 पत्रुस येशूहे कहे लागल, “हेरी, हम्रे ते सबचीज छोरके अप्निक पाछे लागरली |”
\v 29 येशू कलाँ, “मै जात्तिके कहटूँ, मोरिक कहल मानक लग ओ खुशीक खबर परचार करक लग अपन दादू-बाबा, छाई-छावा, घरवार वा जग्गाजमीन छोरुइया
\v 30 ऊ सतावतके संगसंगे सौ गुणा धेउर घर, दादू-भैया, दिदी-बाबु, दाई, छाईछावा और जग्गाजमीन यहे समयमे भेटाई, और अइना युगमे अनन्त जीवन |
\v 31 पर धेउर आघे रहुइयन पाछे, और पाछे रहुइयन भर आघे हुईहिँ |"
\s अपन मृत्युक बारेमे येशूक भविष्यवाणी
\r (मत्ती २०:१७-१९, लूका १८:३१-३३)
\p
\v 32 उहाँहुँक्रे यरुशलेम ओहोँर जाइत रहिँत, और येशू ओइनके आघे-आघे नेगत रहिँत | चेलाहुँक्रे अचम्मित रहिँत, और औरे पाछे-पाछे अउइयन डराइल रहिँत | तब् उहाँ बाह्रै चेलनहे फेनदोस्रे एक ओहोँर लैजाके अपन उप्पर आइपरना बात ओइन्हे सुनैलैँ |
\v 33 ऊ कलाँ, "हेरो, हम्रे यरुशलेम ओहोँर जाईती | वहाँ मनैयक छावाहे मुख्य पूजाहारीहुँकरे और शास्त्रीहुँक्रीहिनके थेन सौँपदेजाई, और ओइने उहिहे मृत्युदण्ड दिहीँ और अन्यजातिहुँक्रिहिनके हाँथेम सौँपदिहीँ |
\v 34 तब् ओइने उहिहे गिल्ला करहीँ और उहिहे थुक्हीँ, उहिहे कोर्रा लगैहीँ और उहिहे मुवैहीँ | पर तीन दिन पाछे ऊ फेनदोस्रे जित्ती होके उठ्जाई |"
\s याकूब और यूहन्नक बिन्ती
\r (मत्ती २०:२०-२८)
\p
\v 35 जब्दियक दुइथो छावन, याकूब और यूहन्ना, हुँकार थेन आके कलाँ, “गुरुजी , हम्रे अप्निसे ज्या मंग्बी अप्नी हमारिक लग करदेबी कना हमार इच्छा बा |”
\v 36 येशू ओइन्हे पुँछ्लैँ, 'मै तुहुरिनके का इच्छा पूरा कैदेउ?”
\v 37 ओइने हुँकिनहे जवाफ देलैँ, “अप्नी महान राज्यक राजगद्दिमे बैठबी ते, हम्रे दादू-भैया अप्निक दाहिन और बाऊँ पाँजर बैठे पाई |”
\v 38 पर येशू ओइन्हे कलाँ, "तुहुरे का माँगतो ऊ तुहुरे नै जन्थो | का जोन खोरियामे मै पिअम, ऊ तुहुरे पिए सेक्बो? अथवा जोन बप्तिस्मा मै लेहल बतुँ, ऊ बप्तिस्मा तुहुरे लेहे सेक्बो?"
\v 39 ओइने हुँकिनहे कलाँ, "हम्रे सेक दर्बी |" येशू ओइन्हे कलाँ, "जोन खोरिया मै पिअम ऊ तुहुरे पिबो, और जोन बप्तिस्मा मै लेहल बतुँ, ऊ बप्तिस्मा तुहुरे लेबो |
\v 40 पर मोरिक दाहिन और बाऊँ पाँजर बैठे देना मोरिक अधिकारके बात नै हो | यी ते जेकर-जेकर लग तयार हुईता बा, ओइनके लग किल हो |”
\v 41 यी सुनके दशु चेलाहुँक्रे याकूब और यूहन्नासे रिसागैलाँ |
\v 42 तब् येशू ओइन्हे अपन थेन बलाके कलाँ, "तुहुरे जन्थो कि अन्यजातिनके उप्पर शासन करुइयन ओइनके उप्पर अख्तियार चलैथाँ | और ओइनके ठुलाठालुहुँक्रे ओइनके उप्पर अधिकार चलैथाँ |
\v 43 तुहुरिनकेमे भर ओसिन नै हुई | पर तुहुरिनमे जे सबसे भारी हुई खोजत, उ तुहुरिनके सेवक हुईक परत |
\v 44 और जे आघे सरखोजी, उ सक्कु जहनके कमारा बनी |
\v 45 काकरेकी मनैयक छावा, सेवा पाइक लग नै हो, पर सेवा करे, और बहुत्ते जहनके छुटकारक मोल स्वरुप अपन प्राण देहे आइल |"
\s बारतिमै अन्ध्रा
\r (मत्ती २०:२९-३४, लूका १८:३५-४३)
\p
\v 46 तब् दोस्रे उहाँहुँक्रे यरिहो शहर पुग्लैँ | कुछु समय पाछे येशू अपन चेलनके सँग उ ठाउँ छोरके जाईबेर, मनैनके बराभारी भीड़ उहाँहुँक्रीहिनके पाछे लागल | तिमैक छावा, बार्तिमै, आँधर भिखारी जून ड़गरीक आँरितिर बैठल रहे |
\v 47 जब नासरत शहरक येशू यहे डगर आइत कना सुनल, तब् उ भिखारी जोरसे चिल्लाके कहे लागल, “हे दाऊदके सन्तान, महिन्हे दया करी!”
\v 48 तब् बहुत्ते जाने उहिन्हे चुप लागे कहिके हप्कैलाँ | पर उ झन जोरसे चिल्लाई लागल, "हे दाऊदके छावा, मोरिकमे दया करो |"
\v 49 तब् येशू टक्कसे ठरह्येलैँ और कलाँ, “उहिहे बलाऊ |” तब् ओइने ऊ आँधर मनैयाहे असिक कहिके बलैलाँ, "सँस्सा कर, उठ, ऊ तुहिहे बलाईतैँ |"
\v 50 तब् अपन खास्तो फेँकाके ऊ जुरुक्कसे उठल, और येशूक थेन आइल |
\v 51 येशू उहिहे कलाँ, “तुँ का चहथो, मै तोहाँर लग का करूँ ?” ऊ आँधर मनैया हुँकिनहे कहल, “रब्बी, मै देख्नाहाँ होजाऊँ |”
\v 52 तब् येशू उहिहे कलाँ, 'तोहाँर डगर लागो, तोहाँर विश्वास तुहिन्हे चोख्वाइल बा |” तब् तुरुन्ते ऊ देख्ननाहा होगैल और डगरमे येशूक पाछे लाग्गैल |
\c 11
\s यरुशलेममे येशूक जैना
\r (मत्ती २१:१-११, लूका १९:२९-३८, यूहन्ना १२:१२-१५)
\p
\v 1 जब ओइने यरुशलेमके लग्गे जैतून पहाड़के आँरितिर बेथफागे और बेथानिया कना ठाउँमे आपुग्लैँ | तब् उहाँ अपन  चेलनमेसे दुई जहनहे  असिक कहिके पठैलाँ,
\v 2 ''तुहुरिनके सामनेक गाउँमे जाऊ, और भित्तर जैती-जैती तुहुरे अभिनसम कोनो मनैया नै चहुँरल गडहक एकथो गडहक बछरवाहे भेटैबो |  उहिन्हे  खोलके यहाँ नानो  |
\v 3 केऊ तुहुरिन्हे 'यी का करतो?' कही कलेसे, 'प्रभुहे यकर खाँचो परल  बतिन, और उहाँ झत्तेहेँ घुमादिहीँ' कहहो |”
\v 4 तब् ओइने गैलाँ, और उ बछरवा खुल्ला गल्लीमे  एकथो घरक बाहेर दवारीक आघे  बाँधल भेटैलैँ | और उहिहे खोल्लैँ |
\v 5 वहाँ ठरह्याइलहुँक्रीहिनमेसे केऊ-केऊ ओइन्हे पुछ्लैँ, ”बछरवाहे खोलके तुहुरे का करतो?"
\v 6 येशू ओइन्हे अह्राइल हस ओइने कलाँ, और ओइने कलाँ और ओइने ओइन्हे जाई देलाँ |
\v 7 ओइने बछरवाहे येशूक थेन नन्लैँ और अपन-अपन लुग्गा  ओकर उप्पर  बिछादेलैँ और ऊ  ओकर उप्पर  सवार हुइलैँ |
\v 8 बहुत्ते जाने अपन लुग्गा और दोसर जाने मैदानमेसे स्याउला काटके  डगरमे बिछैलाँ |
\v 9 तब् हुँकार आघे-आघे नेगुइयन और पाछे-पाछे अउइयन असिक कती जय-ध्वनि लगैलाँ, "होसन्ना! धन्य उहाँ, जे परमप्रभुक नाउँमे अइथाँ!
\v 10 धन्य होए, हमार बाबा दाऊदके उ अइना राज्य, परमधाममे होसन्ना!"
\v 11 ऊ यरुशलेममे आके मन्दिरमे पैँठ्लैँ | तब् उहाँ  आँजर-पाँजरके सक्कु चीजमे नजर दारके सेक्के  बेर हुइलक वरसे से बाह्रै चेलनके सँग ऊ  बेथानिया गैलैँ |
\s येशू मन्दिरहे शुद्ध करलाँ
\p
\v 12 दोसर दिन  उहाँहुँक्रे  बेथानीयामेसे आईबेर उहाँ  भुँखागैलाँ |
\v 13 तब्  दुर  पत्यालेके भरल एकथो अञ्जीरके रुख्वा देख्के केहोँरो ओम्ने कुछु फारा भेतैथुँ कि कहिके उहाँ गैलाँ | पर वहाँ पुग्लैँ ते उहाँ रुख्वामे पत्या कुछु नै भेतैलैँ | काकरेकी तबे अञ्जीरके फारा फर्ना समय नै हुइल रहे |
\v 14 तब् उहाँ उ  रुख्वाहे कलाँ, “आबसे केऊ फेन तोरिकसे फारा नै खाए  |" और यी  कहल  हुँकार चेलाहुँक्रे सुन्लैँ |
\v 15 तब्  यरुशलेम पुग्लैँ ते, उहाँ मन्दिरके भित्तर पैठ्लैँ, और मन्दिरमे किनबेच  करुइयनहे  बाहेर निकरलैँ और  पैसा सतुइयनके टेबुल और परेउना बेचुइयनके बैठ्ना ठाउँहुँक्रीहिन्हे बिल्टादेलैँ |
\v 16 ऊ किहु फेन कोनो चीज मन्दिरमेसे लैजाई नै देलैँ |
\v 17 और ओइन्हे सिखैटी येशू कलाँ, “का असिक नै लिखल हो,मोरिक घर सब जातिनके  लग   प्रार्थनक   घर कहलाजाई'  पर तुहुरे ते यिहिहे डाँकूनके  अड्डा  बनाइल बतो  |”
\v 18 तब् मुख्य पूजाहारीहुँकरे और शास्त्रीहुँक्रे यी सुनके हुँकिनहे कसिक नाश पारी कहिके उपाय खोजे लग्लाँ | काकरेकी ओइने हुँकिनसे डराइँत, काकरेकी सारा भीड़ हुँकार शिक्षामे अचम्म मानल रहिँत |
\v 19 संझा हुइल ते येशू चेलनके सँग यरुशलेमसे गैगिल |
\s विश्वासके शक्ति
\r (मत्ती २१:१८-२२)
\p
\v 20 बिहानके वहे डगर ओहोँरसे जाइबेर, ओइने येशूक सरापल अञ्जीरके रुख्वा देख्लाँ | उ जरब्वाँटीसे सुखलरहे |
\v 21 तब् पत्रुसहे यी याद अइलिस और ऊ हुँकिनहे कहल, "रब्बी, हेरी, अप्निक सरापल  देहल अञ्जीरके रुख्वा ते सुखागिल |"
\v 22 येशू ओइन्हे जवाफ देके  कलाँ, परमेश्वरमे विश्वास करो |
\v 23  जात्तिके मै तुहुरिन्हे  कहतुँ, यदि केऊ अपन हृदयमे शंका नै करत पर अपन कहल बात पूरा होजाइत  कहिके विश्वास करके यी पहाड़हे 'उँखरके  समुन्दरमे गिरजा' कहि कलेसे, ओकर लग ओस्टेहेँ होजैहिस | 
\v 24 तबेकमारे मै तुहुरिन्हे कहतुँ, तुहुरे प्रार्थनामे ज्या फेन मंग्बो वहे भेटाइल बतो कना विश्वास करो और उ तुहुरिनके होजाई | 
\v 25  जब तुहुरे प्रार्थना   करे ठरह्यैठो, तब् केक्रो विरुद्धमे तुहुरिनके कुछु बा कलेसे क्षमा करो, ताकि स्वर्गमे रहुइया तुहुरिनके बाबा फेन तुहुरिनके अपराधहुँक्रीहिन्हे क्षमा करदिँत |
\v 26 [पर क्षमा नै करबो कलेसे, स्वर्गमे रहुइया तुहुरिनके बाबा फेन तुहुरिनके अपराध हुँक्रीहिनहे क्षमा नै करी |]"
\s येशूक अधिकारके बारेमे प्रश्न
\r (मत्ती २१:२३-२७, लूका २०:१-८)
\p
\v 27 ओइने फेनदोस्रे यरुशलेममे अइलैँ | और  येशू मन्दिरमे यहोँर-ओहोँर नेगेबेर मुख्य पूजाहारीहुँकरे, शास्त्रीहुँक्रे, धर्म-गुरुहुँक्रे हुँकार थेन अइलैँ |
\v 28 ओइने हुँकिनहे पुछ्लैँ, "कोन अधिकारसे तुँ यी काम करथो? यी काम करना अधिकार तुहिन्हे के देहल?"
\v 29 येशू ओइन्हे कलाँ, "मै तुहुरिन्हे एकथो प्रश्न पुँछम, और तुहुरे ओकर जवाफ देऊ, और कोन अधिकारसे मै यी काम करथुँ, उ तुहुरिन्हे बतैम |
\v 30 यूहन्नक देहल बप्तिस्मा स्वर्गमेसे हो कि मनैनसे, महिन्हे जवाफ देऊ |"
\v 31 तब् ओइने असिक कती आपसमे बहस करे लग्लैँ, "स्वर्गमेसे' कही कलेसे' तुहुरे हुँकारमे काकरे विश्वास नै करलो' कहिके ऊ  कहिहिँ |
\v 32 'मनैनसे' कहि  कि...."पर असिक कना ओइने जनतनसे डरागिलैँ | काकरेकी सक्कु जाने यूहन्नाहे सच्चा अगमवक्ता हो कहिके मानिँत |
\v 33 तब् ओइने येशूहे जवाफ देके कलाँ, "हम्रिहिनहे पता नै हो |" येशू ओइन्हे कलाँ, "मै फेन कोन अधिकारसे यी काम करथुँ, उ तुहुरिन्हे नै बतैम |"
\c 12
\s दाखबारीक दृष्टान्त
\r (मत्ती २१:१२-१७,१८-२२, लूका १९:४५-४७, यूहन्ना २:१३-१६)
\p
\v 1 ऊ ओइन्हे दृष्टान्तमे कहे लग्लैँ, “एकथो मनैया दाखबारी लगाके ओकर आँजर-पाँजर बेन्ह्वा लगाइल, और कोल्हुक लग एकथो खोबल्ता कोरल | और एकथो मचान बनाके उ मनैया दाखबारी मोहिहुँक्रीहिनहे कमाई देहल, और अपने भर परदेश चलगिल |
\v 2 फसलके बेला उ एकथो नोकरहे गोदगाट फारा ऊ  मोहिनके थेन लेहे पठाइल |
\v 3 पर ओइने उहिन्हे पकरके पिट्लैँ और खाली हाँथ पठादेलैँ |
\v 4 फेनदोस्रे उ ओइनके थेन दोसुर नोकरहे पठाइल  | पर ओइने ओकर मुन्टामे मरलाँ और ओकर बेइज्जत करलाँ |
\v 5 मलिकवा अभिन दोसुरहे पठाइल | पर उहिहे ओइने मुवादेलैँ और आकुर बहुत्ते जहनहे फेन पठाइल | पर ओइने किहुहे पिट्लाँ और किहुहे मुवैलाँ  |
\v 6 ओकर आब   छावा रहे | ओकर प्रिय छावा, ओइने मोरिक  छावाहे ते  आदर करहीँ, कहिके सबसे पाछे ऊ उहिएहे ओइनके थन पठाइल  |
\v 7 “पर ऊ मोहिहुँक्रे आपसमे कलाँ, यी ते उत्तराधिकारी हो | आऊ, हम्रे यिहिहे मारी , और हक हमारे होजाई |
\v 8 तब् ओइने हुँकिनहे पकरके मरलैँ, और दाखबारीक बाहेर फेकदेलैँ |
\v 9 “तब् दाखबारीक मलिकवा का करी? ऊ आई और मोहीनहे नाश करी, और दाखबारी दोसुर जहनहे दैदि |
\v 10 का तुहुरे धर्मशास्त्रके यी वचन पह्रले नै हुइतो? जोन ढुङगाहे भवन निर्माण करुइयन रद्ध करलैँ वहे कोन्वक शिर-ढुङ्गा बनल,
\v 11 यी परमेश्वरसे हुइल हो | और हमार दृष्टिमे यी आश्चर्यजनक बा |
\v 12 ओकर पाछे ओइने हुँकिनहे पक्रे खोज्लाँ, काकरेकी यी दृष्टान्त उहाँ ओइनके विरुद्धमे कहल रहिँत ओइने बुझ्लैँ | पर   भीड़से  डरैलक वरसे  ओइने हुँकिनहे छोरके चलगिलैँ |
\s कैसरहे कर बुझैना बारेमे प्रश्न
\r (मत्ती २२:१५-२२, लूका २०:२०-२६)
\p
\v 13 पाछेसे हुँकिनहे बातमे फँसाई कहिके ओइने फरिसी और हेरोदीहुँक्रीहिनमेका  कोनो  व्यक्तिहुँक्रीहिनहे  हुँकार थेन पठैलैँ |
\v 14 ओइने आके हुँकिनहे कलाँ, "गुरुजी, हम्रे जन्थी, अप्नी सच्चा बती, और केक्रो वास्ता नै करथी | काकरेकी अप्नी मुह हेरके काम नै करथी, पर परमेश्वारके डगर सच्चा रीतिसे सिखैथी | बताई कैसरहे कर तिरना उचित बा कि नै हो?
\v 15 हम्रे कर तिरि कि  नै तिरी?” येशू ओइनके कपटीपन पता पाके ओइन्हे कलाँ, तुहुरे महिन्हे  काकरे परीक्षा करथो? एक दीनार नानके देखाऊ |”
\v 16 ओइने एकथो सिक्का नन्लैँ | उहाँ ओइन्हे कलाँ, “यी फोँतु और छाप केकर हो?” ओइने हुँकिनहे  कलाँ, "कैसरके |"
\v 17 तब् येशू ओइन्हे कलाँ, "कैसरके चिज कैसरहे देऊ, और परमेश्वरके चिज परमेश्वरहे |” ओइने हुँकिनसे अचम्म मन्लैँ |
\s पुनरुत्थान
\r (मत्ती २२:२३-३३, लूका २०:२७-३८)
\p
\v 18 मुरदासे पुनरुत्थान नै हुईत कहिके सदुकीहुँक्रे हुँकार थेन अइलैँ, और ओइन्हे पुँछलैँ,
\v 19 “गुरुजी मोशा ते हम्रिहिनहे लिखदेहल बा, कि काकरे दादू मरी कलेसे और निसन्तान होके जन्निहे छोड़ देहल कलेसे ओकर भैया ऊ जन्निहे लैजाई और अपन दादूक निम्त सन्तान करक परत |''
\v 20 एकथो परिवारमे सात भाई रहिँत | बरका  एकथो जन्नी नानल, और  उ मनैया लरका बिना हुईले मुगिल,,
\v 21 आब मन्लाह भैया उ जन्निसे भोज करल, और उ फेन लरका बिना हुईले मुगिल, तब् सन्लाह फेन ओस्तेहेँक करल |
\v 22 तब् सातु भैयनके लरका  नै हुईलिन  | सबसे पाछे उ जन्नि फेन मुगिलस |
\v 23 आब  मुर्दनके पुनरुत्थानमे ओइनमेसे  उ केकर जन्नी  हुई? काकरेकी ओईने सातुजे उहिएसे भोज करल रहिँत |''
\v 24 येशू ओइन्हे कलाँ, “तुहुरे भूलमे परल कारण यहे नै हो  का, कि तुहुरे ना ते धर्मशास्त्र जन्थो ना परमेश्वरके शक्ति जन्थो |
\v 25 काकरेकी जब मुअलमेसे ओइनके पुनरुत्थान हुइत, ओइने ना ते  भोज करथाँ, ना ओइनके भोज हुईत, पर  ओइने स्वर्गमे रहल दूतहुँक्रीहिनके  जस्ते रथाँ |
\v 26 मुअलहुँक्रे जित्ती  होके उठ्ना बातके विषयमे का तुहुरे मोशक पुस्तकमे परल नै हुईतो? कि कसिक पोथ्राके विषयमे लिखल खण्डमे परमेश्वर मोशाहे कलाँ, मै अब्राहामके परमेश्वर इसहाकके परमेश्वर और याकूबके परमेश्वर हुईतुँ |''
\v 27 उहाँ मुर्दनके परमेश्वर नै हुइँत | पर जित्तीनके हुईतैँ | तुहुरे एकदम भूलमे परल बतो |
\s सक्कुहुनसे भारी आज्ञा
\r (मत्ती २२:३४-४०)
\p
\v 28 शास्त्रीहुँक्रीहिनमेसे  एकजे आइल, और ओइन्हे आपसमे विवाद  करत सुनल | येशू मनैनहे ठीक जवाफ देहत देख्के ऊ हुँकिनहे पुँछल्, "सक्कु आज्ञाहुँक्रीहिनमेसे मुख्य  कोन हो?"
\v 29 येशू जवाफ देलैँ, ''सक्कुहुनसे  मुख्य भर  यी हो: 'हे इस्राएल सुन् , परमप्रभु हमार परमेश्वर एक्केथो परमप्रभु हुईतैँ |"
\v 30 तैँ परमप्रभु अपन परमेश्वरहे तोरिक  सारा हृदयसे, तोरिक  सारा प्राणसे, तोरिक  सारा समझसे, और तोरिक  सारा शक्तिसे प्रेम कर |
\v 31 दोसर यी हो तैँ अपन छिमेकीहे अपन जस्तै प्रेम कर यी सबसे बर्का आज्ञा हो |
\v 32 उ शास्त्री हुँकिनहे कहल ''गुरुजी तुँ ठीक कलो, परमेश्वर एकथो बतैँ, उहाँ बाहेक और केऊ नै हो |
\v 33 हुँकिनहे सारा हृदयसे, सारा प्राण, सारा समझसे सारा शक्तिसे प्रेम करो छिमेकिहे अपन जस्ते प्रेम करो, सक्कु होमबली और बलिदानहुँक्रीहिनसे उत्तम हो |
\v 34 उहाँ बुद्धिमानीसे  जवाफ देहल देख्के येशू उहिन्हे  कलाँ, ''तैँ, परमेश्वरके राज्यसे दूर नै हुईते |" उ समयसे हुँकिनहे प्रश्न करना  केक्रो हिम्मत नै हुईलिन  |
\s ख्रीष्ट केकर छावा
\r (मत्ती २२:४१-४६,२३:१-३६, लूका २०:४१-४७)
\p
\v 35 तब् मन्दिरमे सिखाइबेर येशू कलाँ, "कसिक ख्रीष्ट दाऊदके पुत्र हुइँत कहिके व्यवस्थक शास्त्रीहुँक्रे कथैँ |
\v 36 काकरेकी दाऊद अप्निहीँ पवित्र आत्मासे कहल बतैँ, परमप्रभु मोरीक प्रभुहे कलाँ, 'तुँ मोरिक दाहिन ओहोँर बैठो, जबसम मै तोर शत्रुनहे तोरिक गोरक तरे नै करदेहम |
\v 37 जब दाऊद अप्नीही उहिन्हे प्रभु कथैँ ते कसिक ऊ हुँकार पुत्र हुईल | तब् उ बरका भीड़ हुँकार वचन खुशीसे सुन्लैँ |
\v 38 तब् शिक्षा देहेबेर येशू कलाँ, ''शास्त्रीनसे होशियार रहो, ओईने झोहर लुग्गा घालके यहोँर ओहोँर घुम्ना और बजारमे अभिवादन पईना |
\v 39 तथा सभाघरहुँक्रीहिनमे मुख्य ठाउँ और भोजमे आदरके स्थान पाईना रुचैथाँ |
\v 40 ओइने विधवनके घर लूटथैँ | पर मनैनके आघे मजा बनक नम्मा-नम्मा प्रार्थना करथैँ असीन मनै धेउर दण्ड भेटैहीँ |"
\s विधवक भेटी
\r (लूका २१:१-४)
\p
\v 41 तब् उहाँ मन्दिरके भेटी चह्रैना ठाउँक सामुन्ने बैठ्लैँ और भीड़हे भेटीपात्रमे  भेटी चह्रैलक  हेरलैँ | बहुत्ते  धनी मनैहुँक्रे बर–बर रकम चह्रैलैँ |
\v 42 तब् एकथो गरीब विधवा आके तामाके सिक्का अर्थात एक पैसा चह्राइल |
\v 43 अपन चेलाहुँक्रे अपन थेन बलाके  ऊ हाँ ओइन्हे कलाँ, जात्तिके मै तुहुरिन्हे कहतुँ, भेटीपात्रमे चह्रुइयनमेसे सक्कुहुनसे  धेउर चह्राइल बा |
\v 44 काकरेकी सक्कुजे अपन-अपन प्रशस्ततामेसे चह्रैलाँ | पर यी जन्नी भर अपन दरिद्रतामेसे सारा जीविका अर्पण करल |"
\c 13
\s अन्त्यक दिनके चिन्हा
\r (मत्ती २४:१-५१, लूका २१:५-३६)
\p
\v 1 जब उहाँ मन्दिरसे निकरती रहिँत, तब् हुँकार चेलनमेसे  एकथो  हुँकिनहे कहल, ''हेरो गुरुज्यू, कतरा बर-बर ढुङ्गाहुँक्रे और कतरा भब्य घरहुँक्रे |''
\v 2 येशू उहिहे कहलैँ, ''यहाँ ते एकथो ढुङ्गक  उप्पर दोसर ढुङ्गा  नै छोरके सक्कु भस्काजाई |''
\v 3 और उहाँ मन्दिरके लग्गे जैतून पहाड़मे बैठलमे  पत्रुस, याकूब, यूहन्ना और अन्द्रियासफे हुँकिनहे गुप्तमे पुछ्लैँ,
\v 4 ''हम्रिहिनहे कहो, यी घटनाहुँक्रे कब हुई? और यी सक्कु बात पूरा हुईक लग का चिन्हा हुई?''
\v 5 येशू ओइन्हे  कहल, ''होशियार रहो, केऊ फेन तुहुरिन्हे भ्रममे ना पारे  |
\v 6 बहुत्ते जाने मोरिक  नाउँमे ''मै वहे हुईतुँ' कहती अइहिँ, और ओइने बहुत्ते जहनहे भ्रममे परहीँ,
\v 7 जब तुहुरे लड़ाई  और लड़ाईके हल्ला सुन्बो तब् ना डरैहो | असिन घटना हुइना आवश्यक बा | पर अन्त्यक दिन अइना और बाँकी नै बा |
\v 8 काकरेकी जातिक विरुद्धमे जाति, और राज्यके विरुद्ध राज्य खड़ा  हुई | ठाउँ-ठाउँमे भूकम्प जाई, अनिकाल हुई | यी भर  जन्नीक बेठा शुरु हुइल जस्ते संकष्टके सुरुवात हो |
\v 9 तुहुरे अपन विषयमे होशियार रहोहो | ओइने तुहुरिन अदालतमे सौँपदिहीँ तुहुरे सभाघरमे पित्वाजैबो | तब् हाकिमहुँक्रीहिनके और राजनके लग्गे मोरिक कारण ओइन्हे गवाही देहे तुहुरे ठरह्यैबो |
\v 10 और आघे सक्कु जातहुँक्रीहीन सुसमाचार प्रचार करे परत |
\v 11 जब मनैहुँक्रे तुहुरिन्हे पकरके लैजाके मुद्दा चलैहीँ, तब् का बोलम   कहिके आघेसे फिक्री ना करो | पर वहे बेला ज्या तुहुरिन्हे देजाई, वहे बोलो, काकरेकी बोलुइया तुहुरे नै हुईतो  पर पवित्र आत्मा रहहिँ |''
\v 12 “एकथो भैया दोसर भैयाहे मुअक लग सौँपदि, और ओस्तेहेँक बाबा छावाहे, छाईछावाहुँकरे दाई बाबक विरुद्धमे उठ्हीँ और ओइन्हे  मुवाई  लगैहीँ |
\v 13 तब् मोरिक नाउँक कारण  सक्कुहुनसे तुहुरे घृणित हुईबो, पर जे अन्त्यसम स्थिर रहि, ओक्रेहे उद्दार हुई | 
\v 14 ''जब तुहुरे विनाशकारी  घृणित चिजहे जहाँ हुई नै परना हो वहाँ  ठरह्याइल  देख्बो  (पह्रुइया बुझे), तब् यहूदियामे रहुइयन पहाड़  ओहोँर भागिँत |
\v 15 घरक छँपरामे  रहुइया  तरे ना उत्रे, ना ते अपन घरेमेसे कुछु निकारक लग भित्तर जाए |
\v 16 खेत्वामे रहुइया  अपन लुग्गा   लेहे पाछे नाघुए  |
\v 17 पर हाई, वहे दिनमे गर्भवती  और दूध पिउइया दाईहुँक्रीहिनहे  |
\v 18 वहे जार छेँक ना हुई कहिके प्रार्थना करो |
\v 19 काकरेकी ऊ दिनमे असिन महानसंकट आइपरी कि परमेश्वर कहल सृष्टिके सुरुसे अब्बेसम ना ते असिन हुइल बा ना कबु हुई |
\v 20 यदि परमेश्वर ऊ दिनहे नै घतादेतैँ ते कोनो फेन मनै नै जितैँ पर उहाँ छनुइयनके कारण ऊ दिन घताइल बतैँ |
\v 21 उहे समय केऊ तुहुरिन 'हेरो ख्रीष्ट यहाँ बतैँ' और 'उहाँ बतै' कहिके तुहुरे विश्वास ना करहो |
\v 22 काकरे  झुटा  ख्रीष्टहुँक्रे और झूटा अगमवक्ताहुँक्रे उठिहीँ, तब् सम्भव हुईते छानलहुँक्रीहिन् दोधारमे पारक लग ओइने और आश्चर्य काम करहीँ |
\v 23 पर तुहुरे फेन होसियार रहो | मै तुहिन्हे सक्कु बात आग्गिहिँसे कहिदेहल बतुँ |
\v 24 ''पर वहे समयमे वहे महासंकष्ट पाछे सूर्य अन्धार हुई, और जोन्ह्याँ अपन चम्कना नै दि |
\v 25 तोरैयाँ आकाशमेसे गिरी और आकाशमे हुइल शक्ति डगमगाई  |
\v 26 पर उहे समय मनैयन मनैनके छावाहे शक्ति और महिमा बदरीमे अइती रहल देख्हीँ |
\v 27 तब् ऊ स्वर्गदूतहुँक्रीहिनहे पठाई, और पृथ्वीक अन्त्यसे आकाशके अन्त्यसम चारुवर अपन छानल हुँक्रीहिनहे जम्मा करी |
\v 28 ''अञ्जीरके रुख्वासे पाठ सिखोः ओकर हँग्या नरम होक तुसा अइतिकी ग्रीष्म ऋतु लग्गे आइल कहिके तुहुरे पता पैबो |
\v 29 ओस्तेके तुहुरे फेन जब यी घटना हुईत देख्बो, तब् उ लग्गेहेँ बा दवारेमे बा कहिके जानो |
\v 30 "जात्तिके, मै तुहुरिन्हे कहतुँ, कि यी सक्कु पूरा नै हुईत सम यी पुस्ता नै बिती |
\v 31 आकाश और पृथ्वी बितके चलजाई, पर मोरिक वचन नै बिती |
\v 32 "पर उ दिन और उ घड़ीक विषयमे बाबा बाहेक केऊ फेन नै जानत, ना ते स्वर्गदूतहुँक्रे, ना छावा |
\v 33 होशियार रहो, जागके बैठो और प्रार्थना करो, काकरेकी उहे समय कब आई, सो तुहुरे नै जन्बो |
\v 34 यी ते मलिकवा अपन चाकरहुँक्रीहिन्हे घरक सक्कु काम और दायित्वके जिम्मा देके और चौकिदारहे जागल रहीस कहिके आज्ञा देके परदेश गैल  जसिन हो |
\v 35 ''तबेकमारे तुहुरे फेन जागल रहो, काकरेकी घरक मलिकवा साझके, कि आधा रातमे, कि मुर्गा बोल्ना जुन, कि बिहानके, कब आई, ऊ तुहुरे नै जन्बो |
\v 36 नै ते ऊ एकचुत्ते आइबेर उहाँ तुहुरिन निदैती रहल भेटैहीँ|
\v 37 जे मै तुहुरिन कहतुँ ऊ मै सक्कु जहन कहतुँ, ''जागल रहो |''
\c 14
\s येशूहे मुवैना षड़यन्त्र
\r (मत्ती २६:१-१६, लूका २२:१-६)
\p
\v 1 यकर दुई दिन पाछे निस्तार और अखमिरी रोटिक तिहुवार रहे | मुख्य पूजाहारीहुँकरे और शास्त्रीहुँक्रे हुँकिन कसिक छल करके पकरके मारी कना दाउमे रहिँत |
\v 2 काकरेकी ओइने कहल रहिँत, “तिहुवारके बेला नै, नै ते मनैनमे हुलदंगा मच्जाई |
\v 3 उहाँ बेथानियामे सिमोन कुष्ठरोगिक घरेम खाई बैठलमे एकथो स्त्री एकदम शुद्ध जटामसिक बहुमूल्य अत्तर सिंगमरमरके शीशीमे लेके आइल, और उ शीशी फुटाके उ सुगन्धित जटामसिक अत्तर हुँकार मुन्तम उलीत देहल |
\v 4 पर केऊ-केऊ रिसाके अप्नीही-अप्नीही कहे लग्लैँ, “यी सुगन्धित अत्तर असिके काकरे नोक्सान करता?
\v 5 काकरेकी यी अत्तर तीन सौ चाँदिक सिक्कासे फेन धेउरमे बेँचके गरीबनहे उ पैसा देहे सेकजैना रहे |” तब् ओइने उ स्त्रीहे झपरलैँ |
\v 6 पर येशू कलाँ, “छोरदेऊ, काकरे तुहुरे उहिन्हे सतैथो? उ मोरिक सँग मजा काम करल बा |
\v 7 काकरेकी गरीबहुँक्रे ते तुहुरिनके सँग रोज रथैँ, और इच्छा लागल कोनो फेन समयमे तुहुरे ओइनके भलाई करे सेक्बो | पर मै ते रोज तुरहिनके सँग नै रहम |
\v 8 यी स्त्री ज्या करे सेके वहे करल बा | यी मोरिक शरीरके दफनके लग आग्गिहिँसे सुगन्धित अत्तर घँसके तयार पारल बा |
\v 9 जात्तिके मै तुहुरिन्हे कहतुँ, सारा संसारमे जहाँ-जहाँ यी सुसमाचार प्रचार करजाई, यी नारी ज्या करल बा ओकर सम्झनाके लग यी कामके वर्णन करजाजाई |”
\v 10 तब् बाह्र चेलनमेसे एकथो यहूदा इस्करियोत भर येशूहे ओइनके हाँथेम पकरा देहक लग मुख्य पूजाहारीक थेन गैल |
\v 11 ओइने यी सुनके खुशी होगिलैँ, और उहिन्हे पैसा देना स्वीकार करलैँ | तब् हुँकिनहे कसिक पक्राऊँ कहिके उ बरह्या मौका खोजे लागल |
\s प्रभुभोज
\r (मत्ती २६:१७-३५, लूका २२:७-२३)
\p
\v 12 अखमिरी रोटिक सुरुक दिनमे, जब ओइने निस्तार- तिहुवारके थुमाके बलिदान चह्राँईट, हुँकार चेलाहुँक्रे हुँकिनहे पुँछ्लैँ, “अप्निक इच्छा का बा? हम्रे कहाँ जाके अप्निक लग निस्तार-तिहुवारके खाना तयार पारी?”
\v 13 तब् ऊ अपन चेलामेसे दुई जहनहे असिक कहिके पथैलैँ, “बजारमे जाऊ, और गग्रिमे पानी भरके लैजुइया एकथो मनैया तुहुरिन्हे भेटाई | ओकर पाछे लग्हो |
\v 14 उ मनैया जहाँ पैथिँ वहे घरक मलिकवाहे कहोहो, “गुरुजी कहतैँ, मोरिक चेलनके सँग निस्तार-तिहुवारके खाना खैना पहुना कोन्ती कहाँ बा?'
\v 15 तब् उ तुहुरिन्हे सजिसजाइल उपरका तलेक एकथो बरवार कोन्ती देखाई, वहैँ तुहुरे हमार लग खाना बनैहो |”
\v 16 तब् उ चेलाहुँक्रे गैलैँ, और बजारमे पैँठ्लैँ, तब् ओइने हुँकार कहल जस्ते भेतैलैँ, और ओइने निस्तार-तिहुवारके खाना तयार परलैँ |
\v 17 संझा हुइल ते उ बाह्रै जहनके सँग अइलैँ |
\v 18 ओइने बैठ्के खाईबेर येशू कलाँ, “जात्तिके मै तुहुरिन्हे कहतुँ, तुहुरिनमेसे मोरसँग खउइया एकजे महिन्हे धोखा दि |”
\v 19 ओइने दुखि होगिलैँ, तब् पालिकपाला हुँकिनहे "का उ मै हुइतुँ? कहिके पुँछे लग्लैँ |
\v 20 ऊ  ओइन्हे कलाँ, “बाह्रै जहनमेसे एक जाने, जे मोरसँग तथ्यामे रोटी दोबता |
\v 21 काकरेकी मनैयक छावाहे ओकर विषयमे लिखल बमोजिम हुई, पर धिक्कार! उहिन्हे जिहिसे मनैयक छावाहे धोखा हुईत | उ मनैयक ते जलमे नै हुइत ते मजा हुइना रहे |”
\v 22 तब् खैती रहल बेला येशू रोटी लेलैँ, और आशीर्वाद देलैँ और टुरलाँ और ओइन्हे देती कलाँ, "लेऊ, यी मोरिक शरीर हो |”
\v 23 तब् कचौरा लेके धन्यवाद देके सेक्के ऊ ओइन्हे देलैँ, और ओइने सक्कुजे ओम्नेसे पिलैँ |
\v 24 तब् उ ओइन्हे कलाँ, “यी लावा करारके मोरिक खुन हो, जोन गजब धेउर जहनके लग बहाजाईत |
\v 25 जात्तिके, मै तुहुरिन्हे कहतुँ, मै दाखके रसमेसे उ दिनसम नै पिअम, जबसम परमेश्वरके राज्यमे उ लावा होके नै पिअम |”
\v 26 तब् एकथो भजन गाके ओइने निकरके जैतून पहाड़ ओहोँर गैलाँ |
\v 27 येशू ओइन्हे कलाँ, “तुहुरे सक्कु जाने पाछे हट जैबो, काकरेकी असिके लिखल बा, 'मै गोठालाहे प्रहार करम, और भेँरीहुँकरे तितरबितर होजैहीँ |”
\v 28 पर मै जित्ती होके उठमते मै तुहुरिनसे आघे गालीलमे जैबुँ |”
\v 29 हुँकिनहे पत्रुस कहल, “सक्कु जाने पाछे हट जैलेसे फेन मै भर नै हटम |”
\v 30 तब् येशू उहिन्हे कलाँ, “जात्तिके मै तुहुरिन्हे कहतुँ, आझिक रात मुर्घा दुईचो बोल्नासे आघे तुँ महिन्हे तीनचो इन्कार करबो |”
\v 31 पर उ झन जोरसे कहल, “अप्निक सँग महिन्हे मुएक परजाई तभुन मै अप्निहे इन्कार नै करम |” तब् ओइने सक्कु जाने ओस्तेके कलाँ |
\s येशू गेतसमनी बगियामे
\r (मत्ती २६:३६-४६, लूका २२:३९-४६, यूहन्ना १८:३-११)
\p
\v 32 तब् ओकर पाछे ओइने गेतसमनी नाउँ रहल ठाउँमे गैलैँ, और ऊ अपन चेलनहे कलाँ, “मै प्रार्थना करतसम तुहुरे यहैँ बैठो |”
\v 33 तब् उहाँ पत्रुस, याकूब और यूहन्नाहे अपन संगे लैगिलैँ, और ऊ एकदम विचलित और गजब दुखि हुई लग्लाँ |
\v 34 ऊ ओइन्हे कलाँ, “मोरिक आत्मा मृत्युसम शोकसे व्याकुल हुइल बा | तुहुरे यहैँ बैठो, और जागल रहो |”
\v 35 तब् थोरचे दूर जाके भुइयाँमे उ घोपत्या होगिलैँ, और हुई सेकी कलेसे उ घड़ी हुँकिनसे हट जाए कहिके प्रार्थना करलैँ |
\v 36 तब् ऊ कलाँ, “हे अब्बा, बाबा, तोरिक लग सक्कु बात सम्भव बा | यी खोरिया मोरिक थेनसे हटादे | तबफेन मै इच्छा करल जसिन नै, पर तोरिक इच्छा करल जस्ते होए"
\v 37 ऊ फेनदोस्रे घुमके अइलैँ ते ओइन्हे निदाइल भेटैलाँ | उ पत्रुसहे कलाँ, “सिमोन, का तुँ निदाइतो? का एक घण्टा फेन जागके बैठे नै सेक्लो?
\v 38 जागल रहो, और प्रार्थना करो, और तुहुरे परीक्षामे ना परो | आत्मा ते जात्तिके तयार बा, पर शरीर दुर्बल बा |”
\v 39 फेन जाके उ दोहोर्याके वहे प्रार्थना करलाँ |
\v 40 फेनदोस्रे आके उहाँ ओइन्हे निदाइल भेटैलाँ, काकरेकी ओइनके आँखी निदक मारे दटके निदासल रहिन, और हुँकिनहे का जवाफ देना हो कहिके ओइने नै जन्लैँ |
\v 41 ऊ तेसरचो अइलैँ, और ओइन्हे कलाँ, “का तुहुरे अभिन निदाइतो और आराम करतो? आब होगिल, समय आपुगल | हेरो मनैयक छावा पापीनके हाँथेम पक्राऊ परता |
\v 42 उठो, जाई | हेरो, महिन्हे विश्वासघात करुइया लग्गेहेँ बा |”
\s येशूक गिरफ्तारी
\r (मत्ती २६:४७-५६, लूका २२:४७-५३)
\p
\v 43 येशू बोलेबेर बाह्रथो चेलनमेसे एकथो यहूदा अचानक वहाँ देखा परल | मुख्य पूजाहारीहुँकरे, शास्त्रीहुँक्रे और धर्म-गुरुहुँक्रे पठाइल एकथो दल तरवाल और भट्ठा लेके उहीसे वहाँ अईलैँ |
\v 44 हुँकिनहे विश्वासघात करुइया चेला ओइन्हे एकथो असिन संकेत देहल रहे, “जिही मै चुम्मा खैम, ऊ मनैया वहे हुइतैँ, हुँकिनहे पक्रो और पहरा देके लैजाऊ |”
\v 45 तब् सोझे येशूक थेन जाके यहूदा कहल, “हे रब्बी,” और हुँकिनहे चुम्मा खाईल |
\v 46 तब् ओइने येशूहे पकरलैँ और गिरफ्तार करलैँ |
\v 47 येशूक लग्गेमेसे एकथो केऊ तरवाल निकारके प्रधान पूजाहारीक कमाराहे प्रहार करल, और ओकर कान च्वाट्टै काट देहल |
\v 48 येशू ओइन्हे कलाँ, “का तुहुरे एकथो डाँकुहे हस तरवार और भट्ठा लेके महिन्हे पक्रे आईलतो?
\v 49 दिनदिने मन्दिरमे मै सिखैती तुहुरिनके सँग रहूँ, तौ तुहुरे महिन्हे नै पकरलो | पर धर्मशास्त्र पूरा होए |”
\v 50 तौ सक्कु चेलाहुँक्रे हुँकिनहे छोरके भागगिलैँ |
\v 51 अपन शरीरहे एकथो सुतीक लुग्गालेक किल बेह्रल एकथो जवान किल हुँकार पाछे लागल | ओइने ऊ जवानहे पकर लेलैँ,
\v 52 पर लुग्गा छोरके ऊ नँग्वा भाग्गिल |
\s येशू यहूदी महासभक सामने
\r (मत्ती २६:५७-६८, लूका २२:६६-७१, यूहन्ना १८:१२-१३,१९-२४)
\p
\v 53 तौ ओइने येशूहे प्रधान पूजाहारीक थेन लैगिलाँ, और वहाँ सक्कु पूजाहारीहुँकरे, धर्म-गुरुहुँक्रे और शास्त्रीहुँक्रे वहाँ कुरह्याइल रहिँत |
\v 54 पत्रुस भर दुरेसे प्रधान पूजाहारीक अङ्गनक भित्तर हुँकार पाछे-पाछे लागल, और वहैँ सिपाहीनकेसँग बैठके आगी तापे उ लागल |
\v 55 तब् मुख्य पूजाहारी और पूरा महासभा येशूहे मारक लग हुँकार विरुद्धमे गवाही खोज्लैँ, पर कुछु नै भेटैलाँ |
\v 56 बहुत जाने हुँकारमे झूठा गवाही देलैँ | पर ओइने देहल गवाही नै मेल खाइल |
\v 57 केऊ-केऊ ते उठ्के हुँकार विरुद्धमे असिक कति गवाही देलैँ,
\v 58 “यिहिहे असिक कहत हम्रे सुन्ली,' मनैनके हाँथसे बनाईल यी मन्दिरहे मै भस्का देहम, और हाँथलेके नै बनाईल दोसुर मन्दिरहे मै तीन दिनमे बनादेहम' |”
\v 59 पर एम्मे फे ओइनके गवाही एकमतके नै रहे |
\v 60 तब् प्रधान पूजाहारी बिच्चेम थरह्याके येशूहे पुँछल, “का तोरिक सँग कुछु जवाफ नै हो? यी मनैहुँक्रे तोरिक विरुद्धमे देहल गवाही का हो?”
\v 61 पर येशू चुप लाग्गिलैँ, और कुछु जवाफ नै देलैँ | फेनदोस्रे प्रधान पूजाहारी हुँकिनहे पुँछल, “का तैँ परमधन्यक छावा ख्रीष्ट हुइते?”
\v 62 येशू कलाँ, “मै हुइतुँ, का तुहुरे मनैनके छावाहे सर्व-शक्तिमानके दाहिन ओहोँर बैठल और आकाशमे बद्रिकसँग आइत देख्बे |”
\v 63 तब् प्रधान पूजाहारी अपन लुग्गा फारके कहल, “हम्रिहीनहे औरे साक्षीनके का दरकार परल?
\v 64 तुहुरे ईश्वर-निन्दा ते सुन्दर्लो | तुहुरिनके का विचार बा?” और ओइने सक्कु जाने हुँकिनहे मृत्युदण्डक योग्य ठहरैलैँ |
\v 65 तब् केऊ-केऊ ते हुँकिनहे थूके लग्लैँ, और हुँकार मु छोपके थप्पर मारके कलाँ, “अगमवाणी बोल |” यकरपाछे पहरेदार हुँकिनहे अपन जिम्मामे लेहल, और हुँकिनहे मुक्का मारल |
\s पत्रुसके इन्कार
\r (मत्ती २६:६९-७५, लूका २२:५६-६२, यूहन्ना १८:१५-१८,२५-२७)
\p
\v 66 पत्रुस तरे अङ्गनामे रहेबेर प्रधान पूजाहारिक नोकर्नीमेसे एकथो वहाँ अइलस,
\v 67 और पत्रुसहे आगी तापत देख्के उहिहे घत्गरसे हेरके कहल, “तुँ फेन येशू नासरीक सँग रहो |”
\v 68 पर ऊ असिक कटी इन्कार करल, “तैँ का कहते मै ना जन्थुँ और ना बुझ्थुँ |” तौ ऊ बाहेरका मुख्य दवार ओहोँर गैलैँ | तौ मुर्घा बोलल |
\v 69 नोकर्नी थरह्याइल हुँक्रीहिनसे फेनदोस्रे कहे लागल, “यी ते ओइनमेसे एकथो हो |”
\v 70 पर पत्रुस फेनदोस्रे इन्कार करल | पर एकघची पाछे आँजर-पाँजर थरह्याइल मनै फेनदोस्रे पत्रुसहे कलाँ, “पक्कै, तुँ ओइनमेसे एकथो हुईतो, काकरेकी तुँ गालीली हुईतो |”
\v 71 पर ऊ अपनहे अप्निहीँ धिक्कर्ती कसम खाके कहे लागल, “जेकर विषयमे तुहुरे कहतो ऊ मनैयाहे मै नै जन्थुँ |”
\v 72 तौ तुरुन्ते दोबारा मुर्घा बोलल, और पत्रुसहे येशूक असिक कलक बात याद अईलिस, “दुईचो मुर्घा बोल्नासे आघे तुँ महिन्हे तीनचो इन्कार करबो |” तौ ऊ बात सोँचके पत्रुस धरधर-धरधर रुई लागल |
\c 15
\s पिलातसके आघे येशू
\r (मत्ती २७:११-३१, लूका २३:२-३,१८-२५, यूहन्ना १८:२८-४०,१९:१-१६)
\p
\v 1 बिहान हुईति किल मुख्य पूजाहारीहुँकरे, धर्म-गुरुहुँक्रे, शास्त्रीहुँक्रे और सक्कु महासभा मिलके सल्लाह करके येशूहे बाँधके लैगैलैँ, और पिलातसके थेन  सौँपदेलैँ |
\v 2 पिलातस हुँकिनहे पुँछल, ''का तुँ यहूदिनके राजा हुईतो?'' येशू जवाफ देलैँ, अप्नी फेन असिक कहती |”
\v 3 मुख्य पूजाहारीहुँक्रे हुँकार उप्पर बहुत बातके दोष  लगैलाँ  |
\v 4 पिलातस हुँकिनहे फेन असिक कहिके पुँछल, “का तोहाँर सँग कुछु जवाफ नै हो? हेरो, तोहाँर विरुद्धमे आरोपके कत्त्रा बातके दोष लगैथैँ |”
\v 5 पर येशू फेन कुछु उत्तर नै देलैँ, यहाँसम कि पिलातस छक्क परगिलस |
\v 6 निस्तार-तिहुवारके  दिन मनैनके मंग्लक एकथो कैदीहे ओइनके लग पिलातस छोरदेहे |
\v 7 विद्रोहक समयमे हत्या करना विद्रोहीहुँक्रे जेलमे रहिँत | ओइनमेसे बारब्बा नाउँक एकथो वहाँ रहे |
\v 8 भीड़ आइल और पिलातसहे ओकर चलन अनुसार ओइनके लग करदिहीँ कहिके बिन्ती करे लागल |
\v 9 पिलातस असिक कहिके ओइन्हे प्रश्न करल, “का मै तुहुरिनके लग यहूदीनके राजाहे छोरदिऊँ कना तुहुरे चहथो?”
\v 10 काकरेकी बीह्रे मुके मुख्य पूजाहारीहुँकरे येशूहे हुँकार थेन सौँपलताँ कहिके उहिहे पता रहिस |
\v 11 पर बरु बारब्बाहे ओइनके लग ऊ छोरदेहे कहिके मुख्य पूजाहारीहुँकरे भीड़हे उक्सैलाँ |
\v 12 पिलातस फेनदोस्रे ओइन्हे पुँछल, “असिक कलेसे जिही तुहुरे यहूदीनके राजा कथो, उहिहे मै का करूँ ते?”
\v 13 ओइने फेन चिच्लाके, उहिहे क्रूसमे टाँगो |”
\v 14 पिलातस ओइन्हे कहल, “काकरे? ऊ का अपराध करल बा?” पर झन जोरसे चिल्लाके ओइने कलाँ, “उहिन्हे क्रूसमे टाँगो |”
\v 15 तब् पिलातस भीड़हे सन्तुष्ट करना इच्छालेके ओइनके लग बारब्बाहे छोरदेहल, और येशूहे कोर्रा लगाके क्रूसमे टाँगक लग सौँप देहल |
\v 16 सिपाहीहुँक्रे हुँकिनहे प्रेटोरियन, अर्थात महलके भित्तर  लैगिलाँ, और पूरा पल्टनहे  जमा करैलाँ |
\v 17 तब् ओइने हुँकिनहे बैजनी रंगके लुग्गा घलादेलैँ, और काँटक मुकुट गुँथके हुँकार मुन्टामे लगा देलैँ,
\v 18 तब्, “यहूदीनके रज्वक जय” कटी ओइने हुँकिनहे सलाम करे लग्लैँ |
\v 19 तब् ओइने हुँकार मुन्टामे निगालोलेके मरती हुँकारमे थुक्लैँ, और ठेहुनी टेक्के हुँकिनहे दण्डवत् करलैँ |
\v 20 और येशूहे  खिझ्वाके सेक्के ओइने बैजनी  लुग्गा खोलदेलाँ, और हुँकार अपने लुग्गा घलादेलाँ ओकर पाछे  हुँकिनहे क्रूसमे टँगाई बाहेर लैगिलाँ |
\s येशू क्रूसमे
\r (मत्ती २७:३२-४४, लूका २३:३३-४३, यूहन्ना १९:१७-२७)
\p
\v 21 तौ अलेक्जेन्डर और  रुफसके बाबा, कुरेनी बासिन्दा सिमोनहे गाउँमेसे आईत   ओइने भेटैलाँ, और येशूक क्रूस बोकके लैजैना उहिहे कर लगैलाँ |
\v 22 ओकर पाछे ओइने येशूहे गलगथा कना ठाउँमे नन्लैँ-गलगथक अर्थ खोपड़ीक ठाउँ हो |
\v 23 तब् ओइने हुँकिनहे मुर्र मिलाइल दाखमद्य देलैँ | पर उहाँ यी ग्रहण नै करलैँ |
\v 24 ओइने हुँकिनहे क्रूसमे टँगा देलैँ | तौ के कोन भाग पाई ऊ निश्चय करक लग चिट्ठा डारके ओइने हुँकार लुग्गाहे आपसमे बाँटलेलैँ |
\v 25 ओइने हुँकिनहे क्रूसमे टागेँ बेर बिहानके नौँ बजल रहे |
\v 26 हुँकार दोस-पत्रमे “यहूदीयन के रज्वा” कना लिखल रहे |
\v 27 ओइने हुँकार सँग दुईथो डाँकूहुँक्रिहीन क्रूसमे टंग्लैँ-एकथोहे हुँकार दाहिन पाँजर और दोसुरहे बाऊँ पाँजर |
\v 28 [धर्मशास्त्रक वचन असिक पूरा हुईल, “उहाँ अपराधीनके सँग गन्ती होगिलैँ |”]
\v 29 वहाँसे जैना मनैहुँक्रे अपन कपार हिलाके असिक कति हुँकार गिल्ला  करलैँ, “वाह! तैँ मन्दिर  भस्काके तीन दिनमे बनुइया ,
\v 30 क्रूसमेसे उतरके आ, और अपनहे बचा |”
\v 31 ओस्तेके  मुख्य पूजाहारीहुँक्रे फेन  शास्त्रीनकेसँग असिक कटी आपसमे हुँकार  मजाक करलैँ, “यी दोसर जहनहे बचाइल, पर अपनहे बचाई नै सेकी  |
\v 32 यी इस्राएलके राजा, ख्रीष्ट आब क्रूसमेसे  उतरके आए, और हम्रे ऊ देखब और  विश्वास कर्बी  |” हुँकार सँग क्रूसमे टँगागिलकहुँकरे फेन  हुँकार निन्दा करलैँ |
\s येशूक मृत्यु
\r (मत्ती २७:४५-४६, लूका २३:४४-४९, यूहन्ना १९:२८-३०)
\p
\v 33 बाह्र बजेसे तीन बजेसम सारा  देशहे अन्धकार  छोप देहल |
\v 34 तीन बजे ओहोँर असिक कति येशू जोरसे चिल्लैनैँ, “इलोई, इलोई, लम्मा सबखथनी?”- जेकर अर्थ हो, “हे मोरिक परमेश्वर, हे मोरिक परमेश्वर, तुँ महिन्हे काकरे त्यागदेलो?”
\v 35 आँजर-पाँजर ठरह्याइलहुँक्रीहिनमेसे केऊ-केऊ यी सुनके कलाँ, “सुनो, ऊ एलियाहे बलाइता |”
\v 36 तब् एक जाने दौरके जाके एकथो स्पन्ज सिर्कामे पुरै दुबाके एकथो नम्मा निगालोलेक असिक कहिके हुँकिनहे पिए देहल, “हेरूँ, कहूँ एलिया उहिहे उतारे आईत कि |”
\v 37 तब् येशू भारी स्वर निकारके अपन प्राण छोरदेलैँ |
\v 38 तौ मन्दिरके पर्दा टुप्पासे लेके तरे सम दुई भाग होके फाटगिल |
\v 39 येशू असिक प्राण त्यागत देख्के   हुँकार आघे ठरह्याइल  कप्तान कहल, “जात्तिके,  यी मनैया परमेश्वरके छावा रहिँत |”
\v 40 वहाँ दुरेसे हेरुइया गोदगाट जन्नी फेन रहिँत | ओइनमेसे मरियम मग्दलिनी और छुटी भर याकूब और योसेफके दाई मरियम और सलोमी रहिँत |
\v 41 उहाँ गालीलमे रहेबेर, ओइने हुँकार पाछे लागिँत, और हुँकार सेवा-टहल करिँत् | येशूक सँग यरुशलेममे आइल औरे बहुत्ते जन्नीहुँक्रे फेन वहाँ रहिँत |
\s येशूक दफन
\r (मत्ती २७:५७-६१, लूका २३:५०-५६, यूहन्ना १९:३८-४२)
\p
\v 42 तयारीक दिन, अथवा शबाथ-दिनके आघेक दिन, संझा हुईत रहे |
\v 43 महासभक प्रतिष्ठित सदस्य अरिमाथियक योसेफ, जे परमेश्वरके राज्यक डगर हेरत रहे, ऊ हिम्मत बहानके पिलातसके थेन जाके येशूक लाश माँगल |
\v 44 येशू आग्गिहिँ मरगैलैँ कहिके सुनके पिलातस छक्क परल | तब् कप्तानहे अपन थेन बलाके हुँकार मृत्यु हुइल बा की नै हुइल हो कहिके पुँछल |
\v 45 हुँकार मृत्यु होसेकल कना बात कप्तानसे पता पाइल ते येशूक मुअल शरीर योसेफहे लैजैना अनुमति देहल |
\v 46 तब् योसेफ मलमलके लुग्गा किनल, और लाशहे तरे उतारके लुग्गालेके बेँह्रल, और चट्टानमे खोपके बनाइल एकथो चिहानमे धारल | तबजाके चिहानके मुहेम एकथो ढुङ्गा धारदेहल |
\v 47 मरियम मग्दलिनी और  योसेफके दाई मरियम हुँकिनहे धारल ठाउँ हेरती रहिँत |
\c 16
\s येशूक पुनरुत्थान
\r (मत्ती २८:१-८, लूका २४:१-१२, यूहन्ना २०:१-१०)
\p
\v 1 शबाथ-दिन ओराके सेक्के मरियम मग्दलिनी और याकूबके दाई मरियम और सलोमी सुगन्धित द्रव्य येशूक शरीरमे घाँसेक लग किन्लैँ |
\v 2 हप्तक शुरुक दिन बिहानके घाम निक्रेबेर ओइने चिहानमे गैलैँ |
\v 3 तौ ओइने आपसमे कलाँ, “हमार लग चिहानके दवारके हतादी?
\v 4 तौ दुरेसे देख्लैँ ते ओइने चिहानके उ ढुङ्गा हटाईल देख्लैँ | ऊ ढुङ्गा बहुत भारी रहे |
\v 5 तब् चिहानके भित्तर जाके ओइने उज्जर लुग्गा घालल एकथो  जवान मनैयाहे दाहिन ओहोँर बैठल देख्लैँ, और ओइने आश्चर्यचकित होगिलैँ |
\v 6 पर ऊ ओइन्हे कलाँ, “आश्चर्य नै मानो, तुहुरे नासरतके येशूहे खोजतो, जे क्रूसमे टँगल रहिँत | उहाँ ते जित्ति होके उठगिलैँ | ऊ यहाँ नै हुइतैँ | हुँकिनहे धारल ठाउँ हेरो |
\v 7 जाऊ, और हुँकार चेलाहुँक्रे और पत्रुसहे कहिदेऊ कि उहाँ तुहुरिनके  आघे-आघे गालीलमे जाईतैँ | उहाँ तुहुरिन्हे कहल जस्ते तुहुरे हुँकिनहे वहाँ देख्बो |”
\v 8 ओइने निकरके चिहानमेसे दौरलैँ, काकरेकी डर और आश्चर्यसे  ओइने लगलगाईट रहिँत | और  ओइने किहुहे कुछु नै कलाँ, काकरेकी ओइने डराईल रहिँत |
\s प्रभु येशू चेलनहे दर्शन देलाँ
\r (मत्ती २८:९-२०, लूका २४:१३-५३, यूहन्ना २०:११-२३, प्रेरित १:४-११)
\p
\v 9 हप्तक शुरुक दिनके बिहान्नी उहाँ जित्ति होके सुरुमे मरियम मग्दलिनीक वहाँ देखा परनैँ | ओकरमेसे येशू सातथो भूतवा निकारल रहिँत |
\v 10 मरियम जाके हुँकार चेलनहे यी खबर देहल  | ओइने विलाप करती रुईत रहिँत |
\v 11 पर जब येशू जित्ती हुइलैँ और मरियमके थेन  देखा परलैँ कना बात ओइने सुन्नै, तब् ओइने नै पत्यैलैँ  |
\v 12 तौ पाछे दुईथो चेलाहुँक्रे गाउँ ओहोँर जैती बेला ओइनके वहाँ औरे रुपमे देखा पर्नै |
\v 13 तौ ओइने घुमके जाके और जहन बतैलैँ | पर ओइने ओइन्हेफे विश्वास नैँ करलैँ |
\v 14 पाछेसे उहाँ एघार चेलनके वहाँ ओइने खाना खाई बेला देखा परनैँ | तौ ओइने अविश्वास और हृदयक कठोरतक लग उहाँ ओइन्हे गर्यैनैँ | काकरेकी उहाँ मुके जित्ति होके हुँकिनहे देखना मनैनके बातहे ओइने विश्वास नैँ करल रहिँत |
\v 15  तब् उहाँ ओइन्हे कलाँ, “सारा संसारमे जाके सारा सृष्टिहे सुसमाचार प्रचार करो |
\v 16 विश्वास करुइया  और बप्तिस्मा लेहुइया उद्दार पाई, पर विश्वास नै करुइया  दोषी ठहरी  |
\v 17 विश्वास करुइयन सँग यी चिन्हा रहिहीन-मोरिक नाउँमे ओइने भूत्वन भगैहिँ, ओइने लावा भाषामे  बोल्हीँ,
\v 18 ओइने साँप पकरहीँ और कोनो विषालु चीज पिलेसे फेन कोनो किसिमसे उ ओइनके  हानी नै करी | ओइने रोगिनके उप्पर अपन हाँथ धरहीँ और ओइने चोखाजैहीँ |
\v 19 तब् असिक ओइनके सँग बोलके सेक्के प्रभु येशू स्वर्गारोहण हुइलैँ, और परमेश्वरके दाहिन ओहोँर विराजमान होगिलैँ |
\v 20 तब् ऊ चेलाहुँक्रे जाके सक्कु ठाँउमे प्रचार करलैँ | प्रभु ओइनके सँग काम करती रलैँ, और चिन्हाद्वारा वचनहे बल्गर परलैँ | आमिन |
