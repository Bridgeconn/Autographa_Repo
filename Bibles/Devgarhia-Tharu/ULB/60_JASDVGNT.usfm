\id JAS - Devgarhia New Testament
\ide UTF-8
\rem Copyright Information: Creative Commons Attribution-ShareAlike 4.0 License
\h याकूबके पत्र
\toc1 याकूबके पत्र
\toc2 याकूब
\mt1 James
\mt1 याकूब
\c 1
\p
\v 1 परमेश्वर और प्रभु येशू ख्रीष्टके सेवक याकूबसे: ठाउँ-ठाउँमे छिट्कल बाह्रथो गोत्यारीनहे अभिवादन |
\s कष्ट और परीक्षाहुँकरे
\p
\v 2 हे मोरिक भैयो, तुहुरिन्हे मेर-मेरके आफत-विपत् आई ते ओइन्हे पूरा आनन्दक बात सम्झो |
\v 3 काकरेकी तुहुरे जन्थो, तुहुरिनके विश्वासके जाँच धीरज उत्पन्न कराईत |
\v 4 धीरजहे ओकर पूरा काम करेदेऊ, ताकि तुहुरिनकेमे कोनो बातके कमि नै होके तुहुरे परिपक्व और पूरा होजाऊ |
\v 5 पर यदि तुहुरिनमेसे किहुहे बुद्धिक कमि बा कलेसे सफा मनसे बिना झर्कले देहुइया परमेश्वरसे ऊ माँगे, और उहिहे देजाजाई |
\v 6 पर ऊ एक्को नै शंका करके विश्वाससे माँगे | शंका करुइया भर हावालेके बहती और उल्द्रती समुन्दरके छाल हस होजाई |
\v 7 ओसिन मनैया यी ना सम्झे, कि ऊ प्रभुसे कुछु भेटाई |
\v 8 काकरेकी दुइ मन रहल मनैया ओकर सक्कु चालचलनमे अस्थिर रहत |
\v 9 गरीब अवस्थक भैया अपन बरवार अवस्थामे गर्व करे,
\v 10 और धनी मनैया भर अपन गरीब अवस्थामे गर्व करे, काकरेकी मनैया घाँसक फूला हस कुलमुला जाई |
\v 11 काकरेकी जरैना गर्मीहे लेके सूर्य निकरत, और घाँसहे कुलमुला देहत | फूला झरजाईट और शोभा नष्ट होजाईट | ओस्तेके धनी मनैया फेन अपने कामधन्धामे नष्ट होके चलजाईट |
\v 12 ऊ मनैया धन्यके हो, जे आफत-विपतमे स्थिर रहत, काकरेकी जाँच के सामना करके सेक्के उहिहे जीवनके उ मुकुट मिल्हिस, जोन परमेश्वर हुँकिनहे प्रेम करुइयनहे देना वाचा करल बताँ |
\v 13 परीक्षा हुईबेर केऊ फेन असिक नै कहे, "परमेश्वरके ओहोँरसे मोरिक परीक्षा हुइल |" काकरेकी कोनो खराब चिजसे परमेश्वरके परीक्षा हुई नै सेकत, और ऊ अप्निहीँ फेन कोनो मनैयक परीक्षा नै करथाँ |
\v 14 पर हरेक मनैया अपने खराब इच्छासे लल्चाके परीक्षामे परत |
\v 15 तौ खराब इच्छा गर्भधारण करके सेक्के ऊ पाप जन्माईट | तब् पाप पूरा बहरके सेक्के ऊ मृत्यु नानत |
\v 16 हे मोरिक प्रिय भैयो, धोखामे ना परो |
\v 17 हरेक मजा दान और हरेक चोखो वरदान स्वर्गमेसे हो, यी वरदान ज्योतिक बाबक थेनसे आईत | बदलती रना छाहिँ हस हुँकारमे कोनो हेरफेर नै हुईत |
\v 18 ऊ अपने इच्छासे सत्यक वचनसे हम्रिहिनहे जन्म देलाँ, यी कारणसे कि हम्रे हुँकार सृष्टिक एकथो अगौटे फारा हस बने सेकी |
\s सुन्ना और करना
\p
\v 19 हे मोरिक प्रिय भैयो, यी बात जानो: प्रत्येक मनै सुन्नामे झत्ति, बोल्नामे ढीला और रिसैनामे धीमा हुई परत |
\v 20 काकरेकी मनैयक रिस परमेश्वरके धार्मिकता नै नानत |
\v 21 तबेकमारे सक्कु फोहर बात और पूरा दुष्टताहे हटाऊ, और तुहुरिनके मनमे लगाइल वचन नम्रतासे धारण करो, जे तुहुरिनके प्राणहे बचाई सेकत |
\v 22 पर वचन पालन करुइया होऊ, और सुनुइया किल होके अपनहे धोखा नै देऊ |
\v 23 कोनो मनैया वचन सुनत पर पालन नै करत कलेसे, ऊ एकथो असिन मनैया हस हो, जे अपन अनुहार ऐनामे हेरत,
\v 24 काकरेकी ऊ अपनेहे हेरत और चलजाईट, और उ मै कसीन रहूँ, ऊ तुरुन्ते बिस्राजाईट |
\v 25 पर ऊ मनैया जे स्वतन्त्र देना शुद्ध व्यवस्थाहे हेरत और ओम्नेहेँ लग्ले रहत, और सुनके बिस्रैना किल नै होके पर काम करना फेन हुईट, ऊ भर अपन करल काममे आशिष् भेटाई |
\v 26 यदि कोनो मनैया अपनहे धर्मी सम्झत और अपन जीभमे लगाम नै लगाईट, पर अपन मनहे धोखा देहत कलेसे ऊ मनैयक धर्म व्यर्थ होजाईट |
\v 27 परमेश्वर और बाबक आघे शुद्ध और पवित्र धर्म यहे हो: अनाथ और विधवनहे ओइनके कष्टमे हेरचाहा करना, और अपनहे संसारसे निष्‍कलङ्क धरना |
\c 2
\s निष्पक्ष व्यवहार
\p
\v 1 हे मोरिक भैयो, प्रभु येशू ख्रीष्ट, महिमक प्रभुक उप्पर तुहुरिनके विश्वास हुईलक वरसे तुहुरे कुछु भेदभाव नै देखाऊ |
\v 2 यदि कोनो मनैया सोनक औँठी और मजा-मजा लुग्गा घालके तुहुरिनके सभामे आइल, और एकथो गरीब फेन फाटल-चिँठल लुग्गा घालके आइल कलेसे,
\v 3 तुहुरे ऊ मजा लुग्गा घालके अउइयाहे आदर करके, "यहाँ मजा ठाउँमे बैठो" कथो, और ऊ गरीबहे भर "तैँ वहैँ ठरह्या" अथवा "मोरिक गोरातिर बैठ" कथो कलेसे,
\v 4 का तुहुरे अपने बिच्चेम भेदभाव नै देखैलो, और कुविचार रहल न्यायकर्ता नै हुईलो का?
\v 5 मोरिक प्रियहुँकरे, सुनो, का परमेश्वर संसारके गरीबनहे विश्वासमे धनी बनाके ऊ राज्यक उत्तराधिकारी हुईक लग नै चुन्लाँ का? यहे राज्य हुँकिनहे प्रेम करुइयनहे ऊ देना वाचा नै करलाँ का?
\v 6 पर तुहुरे ते गरीब मनैनके अपमान करल बतो | का धनी मनै तुहुरिन्हे अत्याचार नै करथाँ का? का ओइने तुहुरिन्हे अदालतमे नै लैजिथाँ?
\v 7 का ओइने वहे आदरणीय नाउँक अपवाद नै करथाँ, जोन नाउँसे तुहुरिनके बोलावत हुइल बा?
\v 8 यदि "अपन छिमेकीहे अपने हस प्रेम करो" कना पवित्र-शास्त्रक राजकीय व्यवस्थाहे जात्तिके पूरा करथो कलेसे मजै करथो |
\v 9 यदि तुहुरे भेदभाव देखैलो कलेसे तुहुरे पाप करथो, और व्यवस्था द्वारा अपराधी ठहरथो |
\v 10 काकरेकी जे सक्कु व्यवस्था पालन करत पर एक्केथो बातेमे झुकजाईट कलेसे, व्यवस्थक सक्कु बातमे ऊ दोषी ठहरत |
\v 11 काकरेकी जे "व्यभिचार नै कर" कलाँ, ऊ "हत्या नै कर" फेन कलाँ | यकर मतलब यदि तुँ व्यभिचार नै करथो पर हत्या भर करथो कलेसे, तुँ व्यवस्थक अपराधी हुइल बतो |
\v 12 तबेकमारे तुहुरिनके बोली और व्यवहार स्वतन्त्रतक व्यवस्थाबमोजिम न्याय भेतुइयनके हस होए |
\v 13 काकरेकी जोन मनैया कृपा नै करल हो, ओकर न्याय बिना दयक हुई | कृपा न्यायक उप्पर विजय हुई |
\s विश्वास और काम
\p
\v 14 हे मोरिक भैयो, यदि कोनो मनैया "मोरिक सँग विश्वास बा" कहत, पर काम भर नै करत कलेसे, यिहिहे का फाइदा हुइल? का ओकर विश्वास उहिहे बचाई सेकी का?
\v 15 यदि केऊ भैया वा बाबू फाटल-चिँठल घालल बा, और उहिहे रोज दिनके खैना चिजके कमि बा,
\v 16 और तुहुरिनमेसे केऊ उहिहे, "शान्तिसे जाऊ, तातुल रहो, पेट भरके खाऊ" किल कहत, पर ओकर शरीरहे चहना चीज भर नै देहत कलेसे, उहिसे का फाइदा हुईट?
\v 17 असिके विश्वास फेन काममे प्रकट नै हुई कलेसे ऊ विश्वास मुअल हो |
\v 18 पर केऊ कही, "तोहाँर सँग विश्वास बा, मोरिक भर काम बा |" कामविनक तोहाँर विश्वास महिन्हे देखाऊ, और मोरिक करल कामसे मै अपन विश्वास तुहिन्हे देखैम |
\v 19 तुहुरे विश्वास करथो कि परमेश्वर एक्केथो बा | ऊ मजा हो | भूतात्माहुँकरे फेन विश्वास करथाँ और डरकमारे थरथरैथाँ |
\v 20 हे मूर्ख हुँक्रे, कामविनक विश्वास व्यर्थ होजाईट कना बातके प्रमाण चहथो?
\v 21 जब हमार पुर्खा अब्राहाम अपन छावा इसहाकहे वेदीमे अर्पण करल, तब् ऊ कामसे धर्मी नै ठहरल का?
\v 22 तुँ देखतो, कि ओकर कामक संगसंगे विश्वास क्रियाशील रहिस, और कामसे विश्वास पूरा हुइल रहे |
\v 23 पवित्र धर्म-शास्त्रक असिक कना वचन पूरा होगैल, "अब्राहाम परमेश्वरमे विश्वास करल, और यी ओकर लग धार्मिकता गिनगैलस," और ऊ परमेश्वरके संघरिया कहिगिलस |
\v 24 तुहुरे देखतो, कि कामसे मनै धर्मी ठहरथाँ, विश्वाससे किल नै हुईट |
\v 25 ओस्तेके राहाब वेश्या फेन, जब ऊ गुप्तचरहुँक्रीहिनहे सत्कार करके दोसुर डगर पठादेहल, तब् कामसे ऊ धर्मी नै ठहरल का?
\v 26 जसिके जब शरीर आत्मासे अलग होजाईत ते मुअल रहत, ओस्तेके विश्वास फेन कामहुँक्रीहिनसे अलग हुइलेसे मुअल रहत |
\c 3
\s जीभहे नियन्त्रण करना
\p
\v 1 हेरो भैयो, तुहुरिनमेसे धेउर जाने सिखुइया नै बनो | काकरेकी तुहुरे जन्थो, हमार शिक्षा देहुइयनके न्याय आउर कठोरसे हुई |
\v 2 काकरेकी हम्रे सक्कु जाने गजब गल्ती करथी | जोन मनैया अपन बोल्ना बातमे गल्ती नै करत, ऊ अपन पूरा शरीरमे फेन लगाम लगाईं सेकत, और सिद्ध मनैया रहत |
\v 3 यदि घोरवनहे नियन्त्रण करक लग ओइनके मुहेम लगाम लगैबी कलेसे ओइनके पूरा शरीरहे जेहोँर मन लागी ओहोँर लैजाई सेक्थी |
\v 4 हेरो ते, जहाजहुँकरे जेने तेज हावासे चल्थाँ, ओइने भारी-भारी रलेसे फेन एकथो छुटीमुती डबलासे कर्णधार अपन इच्छा अनुसार जेहोँर मन लागल ओहोँर लैजाईट |
\v 5 ओस्तेके जीभ फेन एकथो छुटी अङ्ग होके भारी-भारी बातके घमण्ड करत | हेरो, एकथो छुटीमुती आगीक चिट्किन बरवार वनवाहे फेन खत्तम पारदेहत |
\v 6 जीभ फेन एकथो आगीए हो | यी शरीरके अङ्गहुँक्रीहिनमेसे अधर्मक एकथो दुनियाँ हो | यी पूरा शरीरहे दूषित बनादेहत और जीवनके सारा क्रममे आगी लगादेहत और नरकके आगीमे ऊ जरत!
\v 7 सक्कु मेरके पशुपंक्षी, घसरके नेंग्ना जन्तु, और समुन्दरके जीवजन्तुनहे वशमे पारे सेकजाईट, और मनै जातिसे वशमे पारगिल बा |
\v 8 पर जीभहे कोनो मनैया वशमे करे नै सेकत | घातक विषसे भरल यी चञ्चल दुष्ट हो |
\v 9 यिहिसे हम्रे प्रभु और बाबक प्रशंसा करथी, और यिहिएसे परमेश्वरके स्वरूपमे बनल मनैनहे हम्रे सराप देथि |
\v 10 एक्केथो मुहमेसे आशीर्वाद और सराप निकरत | मोरिक भैयो, असिक नै हुई परना हो |
\v 11 का पानीक मूलके एक्केथो सोत्यामेसे मीठ और तीत पानी निकरत?
\v 12 मोरिक भैयो, का अञ्जीरके रुख्वामे जैतून अथवा दाखके रुख्वामे अञ्जीर फरे सेकी? ओस्तेके तीत पानीक मूलमेसे फेन मीठ पानी निक्रे नै सेकत |
\s दुइ मेरके बुद्धि
\p
\v 13 तुहुरिनमेसे बुद्धिमान और ज्ञानी के बा? अपने मजा जीवनसे बुद्धिक नम्रतामे ऊ अपन काम देखाए |
\v 14 पर यदि तुहुरिनके मनमे कोरु डाह और स्वार्थी अभिलाषा बा कलेसे यी बातमे घमण्ड नै करो, और सत्यताहे झुटा नै बनाऊ |
\v 15 यी बुद्धि स्वर्गमेसे अइना बुद्धि नै हो | पर यी ते सांसारिक हो, अनात्मिक और शैतानिक हो |
\v 16 काकरेकी जहाँ डाह और स्वार्थपूर्ण अभिलाषा रहत, वहाँ भाड़भैलो और हरेक मेरके भ्रष्ट काम हुईत |
\v 17 पर जोनबुद्धि स्वर्गमेसे आईत ऊ आघे पवित्र हुईत, तब् ऊ शान्तिप्रिय, कोमल, विचारशील, कृपापूर्ण और सुग्घुर फारासे भरल, पक्षपात नै रहल और कपट नै रहल रहत |
\v 18 शान्ति कायम करुइयन शान्तिमे बुइथाँ, और ओइने धार्मिकतक फसल बितोरथाँ |
\c 4
\s परमेश्वरमे समर्पण
\p
\v 1 तुहुरिनके बिच्चेम लड़ाई और झगरा कोन बातसे आईत? का यी सक्कु तोहाँर शरीरके अङ्गहुँक्रीहिनमे सङ्घर्ष करना अभिलाषाहुँक्रीहिनमेसे नै आइल का?
\v 2 तुहुरे इच्छा ते करथो, पर तुहुरे नै भेटैथो | तुहुरे हत्या करथो और लोभ करथो, पर नै भेटैथो | तुहुरे झगरा करथो लड़ाई करथो | तुहुरिनके सँग नै रहत, काकरेकी तुहुरे परमेश्वरसे नै मंग्थो |
\v 3 तुहुरे मंग्थो पर नै भेटैथो, काकरेकी अपन अभिलाषा पूरा करक लग सहिसे नै मंग्थो |
\v 4 हे व्यभिचारी मनै, का तुहुरे नै जन्थो, कि संसारसे मित्रता करना परमेश्वरसे दुश्मनी करना हो? तबेकमारे जे संसारके संघरिया बने चाहत ऊ अपनेहे परमेश्वरके दुश्मन बनाईट |
\v 5 का तुहुरे यी सम्झठो, कि पवित्र-धर्मशास्त्र व्यर्थमे असिक कहत, हमारमे परमेश्वरके धारल आत्मक लग ऊ एकदम डाह करथाँ,
\v 6 पर ऊ आउर धेउर अनुग्रह देथाँ? तबेकमारे पवित्र-धर्मशास्त्र असिक कहत, "परमेश्वर घमण्डीनके विरोध करथाँ, पर नम्रहुँक्रीहिनहे अनुग्रह करथाँ |"
\v 7 तबेकमारे अपनहे परमेश्वरके अधीनमे धारो | दियाबलसके विरोध करो, और ऊ तुहुरिनके थेनसे भागजाई |
\v 8 परमेश्वरके लग्घे आऊ, और ऊ तुहुरिनके लग्घे अइहिँ | हे पापीहुँकरे, तुहुरिनके हाँथ चोखा बनाऊ | दोमनके मनै! तुहुरिनके मन शुद्ध बनाऊ |
\v 9 दुखि होऊ, शोक करो और रोऊ | तुहुरिनके हाँसी शोकमे, और तुहुरिनके आनन्द खिन्नतामे बदल जाए |
\v 10 प्रभुक आघे अपनहे नम्र बनाऊ, और ऊ तुहुरिन्हे बरवार बनैहीँ |
\v 11 हे भैयो, एकजे दोसर जहनके विरुद्धमे खराब बात नै बत्वाऊ | जे अपन भैयक विरुद्धमे खराब बोलत, अथवा अपन भैयाहे दोष लगाईट, ऊ व्यवस्थक विरुद्धमे बोलत, और ऊ व्यवस्थक दोष देखाईट | पर यदि तुँ व्यवस्थक दोष देखैथो कलेसे ते तुँ व्यवस्थाबमोजिम चलुइया नै हुईलो, पर व्यवस्थक न्यायकर्ता पो होगैलो |
\v 12 व्यवस्था देहुइया और न्यायकर्ता ते एक्केथो बताँ, जे बचाई और नाश करे फेन सेक्थाँ | पर अपन छिमेकीहे दोष लगुइया तुँ के हुईतो?
\v 13 "आज या काल हम्रे फलाना बजारमे जैबी, वहाँ एक साल बितैबी और व्यापार करके नाफा कमैबी |"
\v 14 कहुइयन आब सुनो, काल का हुई तुहुरे नै जन्थो | तोहाँर जीवन का हो? तुहुरे ते कुहिरा हस हुईतो, जोन थोरिक बेर देखाईट, और हेराजाईट |
\v 15 यकर बद्लामे ते तुहुरिन्हे असिक कहे परना रहे, "यदि परमेश्वरके इच्छा हुईते हम्रे जिबी और असिन-ओसिन करब |"
\v 16 पर अब्बा तुहुरे अपन-अपन शेखीमेधाक लगैथो | असिन सक्कु शेखी खराब हो |
\v 17 तबेकमारे जे भलाई करे जानके फेन नै करत कलेसे ऊ पाप करत |
\c 5
\s धनी मनैनहे चेतावनी
\p
\v 1 हे धनी मनै! सुनो, तुहुरिनके उप्पर आईपरना कष्टहुँक्रीहिनके लग रोऊ और विलाप करो |
\v 2 तुहुरिनके धन सरगिल बा, और तुहुरिनके लुग्गाहे किरा खादेहल बताँ |
\v 3 तुहुरिनके सोनाचाँदीमे कस लागल बा, और वहे कस तुहुरिनके विरुद्धमे साक्षी हुई, और आगीक हस तुहुरिनके शरीर खादारी | तुहुरे आखिरी दिनक लग धन कुरह्याइल बतो |
\v 4 जोन मजदूरहुँकरे तुहुरिनके खेतवक बाली काटल बताँ, तुहुरे धोखाबाजी करके नै देहल ओइनके ज्याला चिल्लाई, और ऊ बाली कतुइयनके पुकारा सेनाहुँक्रीहिनके परमप्रभुक कानसम पुगल बा |
\v 5 तुहुरे यी पृथ्वीक सुख विलास और मोजमज्जामे मस्त होके बैठल बतो | बलिक दिनके लग तुहुरे अपनहे मोटाके धारल बतो |
\v 6 तुहुरिनके विरोध नै करुइया धर्मात्माहे दोषी ठहराके तुहुरे मुँवाइल बतो |
\s कष्टहुँक्रीहिनमे धैर्य
\p
\v 7 तबेकमारे हेरो भैयो, प्रभुक आगमन नै हुईत सम सँस्सा करो | हेरो, माटीक बहुमूल्य फसलके आशा धारके किसान आघेक और पाछेक वर्षा नै हुईत सम सँस्सा करके अस्याँईट |
\v 8 तुहुरे फेन सँस्सा करो | अपन मनहे स्थिर कराऊ, काकरेकी प्रभुक आगमन लग्गेहेँ बा |
\v 9 हेरो भैयो, एकजे दोसर जहनके विरुद्धमे गनगन नै करो, नै ते तुहुरे दोषी ठहरजैबो | हेरो, न्यायकर्ता दवारीएमे बताँ |
\v 10 हेरो भैयो, कष्ट-भोग और धैर्यक उदाहरण कसीन हुई परना हो, वहे प्रभुक नाउँमे बोलुइया अगमवक्तनहे हेरो |
\v 11 हेरो, सँस्सा करुइयनहे हम्रे धन्यक कथी | तुहुरे अय्यूबके स्थिरतक विषयमे सुनल बतो, और प्रभुक अभिप्राय देखल बतो, कि प्रभु कसीन करुणामय और कृपालु बताँ |
\v 12 हे मोरिक भैयो, सक्कु बातसे आघे स्वर्गक वा पृथ्वीक अथवा दोसर कोनो बातके कसम जिन  खाऊ, पर दोषी नै ठहरक लग तुहुरिनके "हो"- भर "हो" और "नै हो"- नै हो भर "नै हो" होए |
\s विश्वासके प्रार्थना
\p
\v 13 का तुहुरिनमे केऊ कष्ट भोगता? ऊ प्रार्थना करे | का केऊ आनन्दित बा? ऊ प्रशंसक भजन गाए |
\v 14 का तुहुरिनमेसे केऊ बेमार बा? ऊ मण्डलीक एल्डरहुँक्रीहिनहे बलाए | ओइने प्रभुक नाउँमे उहिहे तेल लेके अभिषेक करके ओकर लग प्रार्थना करिँत्,
\v 15 और विश्वासके प्रार्थनासे बेमार मनैयाहे बचादी, और प्रभु उहिहे चोख्वादिहिँ, और यदि ऊ पाप करल बा कलेसे उहिहे माफी होजाई |
\v 16 तबेकमारे तुहुरे एक जाने दोसर जहनसे अपन-अपन पाप स्वीकार करो | तुहुरे चोखाइक लग एकजे दोसर जहनके लग प्रार्थना करो | धार्मिक मनैयक प्रार्थना शक्तिशाली और प्रभावशाली रहत |
\v 17 एलिया फेन ते हमार हस स्वभाव रहल मनैया रहे | ऊ पानी नै वर्षे कहिके भक्तिसाथ प्रार्थना करल रहे, और तीन साल छे महिनासम पृथ्वीमे पानी नै वर्षल |
\v 18 ऊ फेनदोस्रे प्रार्थना करल, और आकाशमेसे वर्षा हुइल, और भूमि उब्जनी देहल |
\v 19 हे मोरिक भैयो, यदि तुहुरिनमेसे केऊ सत्यमेसे भटकके गैलमे केऊ उहिहे घुमाके नानल कलेसे,
\v 20 ऊ जाने कि जे एकथो पापीहे ओकर गलत डगरमेसे घुमाके नानत, ऊ उहिहे मृत्युमेसे बचाई, और अनगिन्ति पापहे छोपदी |
