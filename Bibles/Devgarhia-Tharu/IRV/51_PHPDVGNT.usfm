\id PHP - Devgarhia New Testament
\ide UTF-8
\rem Copyright Information: Creative Commons Attribution-ShareAlike 4.0 License
\h फिलिप्पीहुँक्रीहिनहे पावलके पत्र
\toc1 फिलिप्पीहुँक्रीहिनहे पावलके पत्र
\toc2 फिलिप्पी
\mt1 PHILIPPIANS
\mt1 फिलिप्पी
\c 1
\p
\v 1 ख्रीष्ट येशूक दासहुँकरे पावल और तिमोथीसे, ख्रीष्ट येशू फिलिप्पीमे रहल बिशपहुँकरे और डिकनहुँक्रीहिनकेसँग और सक्कु सन्तहुँक्रीहिनहे:
\v 2 परमेश्वर हमार बाबा और प्रभु येशू ख्रीष्टसे अनुग्रह और शान्ति ।
\s धन्यवाद ज्ञापन और प्रार्थना
\p
\v 3 तुहुरिनके सँगक मोरिक सक्कु सम्झनामे मै मोरिक परमेश्वरहे धन्यवाद देहतुँ |
\v 4 तुहुरिन सक्कुहुनके लग रोज मोरिक प्रत्येक प्रार्थनामे मै आनन्दसाथ प्रार्थना करथुँ,
\v 5 कि सुरुक दिनसे अभिनसम सुसमाचारमे तुहुरिनके सहभागिताके लग मै धन्यवादी बतुँ ।
\v 6 महिन्हे यी पक्का बिश्वास बा, जे तुहुरिनकेमे एकथो मजा काम शुरु करल, वहे येशू ख्रीष्टके दिनमे उ पुरा करी ।
\v 7 तुहुरिन सक्कुहुनके लग महिन्हे असिक सोँच्ना उचित बा, काकरेकी मै तुहुरिन सक्कुहुनहे मोरिक हृदयमे धरथुँ, काकरेकी मोरिक कैदमे और सुसमाचारके सुरक्षा और सर्मथनके काम दुन्हुनमे तुहुरे मोरिक सँग अनुग्रहक सहभागी हुइल बतो ।
\v 8 काकरेकी परमेश्वर मोरिक साक्षी हुइल बताँ, कि कसिक ख्रीष्ट येशूक प्रेमलेके मै तुहुरिन सक्कुहुनके लग तिर्सना करथुँ ।
\v 9 मोरिक प्रार्थना यहे बा, कि ज्ञान और अन्तर्दृष्टिमे तुहुरिनके प्रेम आउर धेउर बहरती जाए,
\v 10 यी हेतुसे कि ज्या मजा बा उ तुहुरे अल्गाई सेको, और ख्रीष्टके दिनके लग शुद्ध और दोषरहित रहे सेको ।
\v 11 परमेश्वरके महिमा और प्रशंसाके लग येशू ख्रीष्टद्वारा अइना धार्मिकतक फललेके तुहुरे भरिपूर्ण होजाऊ ।
\s पावलके बन्धनसे सुसमाचारके विस्तार
\p
\v 12 हे भैयो, तुहुरिन्हे यी पता होए कना मै चहथुँ कि मोरिक उप्पर आइ लागल बातसे वास्तवमे सुसमाचारहे आघे बह्रैना काम हुइल बा ।
\v 13 यहाँसम कि महलके सारा पल्टन और सक्कु बाँकी फेन मोरिक कैद ख्रीष्टके लग हुइल बा कना जनागिल बा ।
\v 14 बहुत्ते भैयन मोरिक कैदके कारण प्रभूमे साहसी हुइल बताँ, और परमेश्वरके वचन बिना डर बोलक लग आउर हिम्मतवाला होगिल बताँ ।
\v 15 केऊ-केऊ जात्तिके डाह झग्रक कारण, पर औरे जाने सदभावसे ख्रीष्टके प्रचार करथाँ ।
\v 16 सुसमाचारके सुरक्षक लग मै यहाँ बतुँ कहिके जनुइयन यी काम प्रेमसे करथाँ ।
\v 17 पर शेखी करुयन भर महिन्हे कैदमे कष्ट थपदेना बीचार करके, शुद्द मनसे नै होके, पर स्वार्थक भावनासे ख्रीष्टके प्रचार करथाँ ।
\v 18 ज्या होए! अस्ली बात यहे हो- हर किसीमसे, चाहे बहानामे, चाहे सत्यतामे ख्रीष्टके प्रचार होजाए,यम्नेहेँ मै रमैथुँ ।
\v 19 हाँ, मै रमैबुँ | काकरेकी मै जन्थुँ की तुहुरिनके प्रार्थना और येशू ख्रीष्टके आत्माके सहायतासे यी मोरिक छुटकाराके लग हुई आई ।
\v 20 मोरिक उत्कट प्रतिक्षा और आशा यहे हो, कि मै कबु नै लजैम, पर मोरिकमे प्रशस्त साहस रही, और रोज हस अब्बा फेन मोरिक शरीरमे ख्रीष्ट सम्मानित हुइल रहहिँ, चाहे मृत्युद्वारा होए, अथवा जीवनद्वारा ।
\v 21 काकरेकी मोरिक लग जिना ख्रीष्ट हो, और मुना फाइदा हो ।
\v 22 यदि शरीरेमे जिना हो कलेसे मोरिक लग ऊ फलदायी परिश्रम होजाई | तभुन फेन महिन्हे कोन रोजे पर्ना हो, उ मै नै कहे सेकम ।
\v 23 मै ते दोधारमे परल बतुँ | बरु बिदा होक ख्रीष्टके सँग रहना इच्छा बा, काकरेकी यी गजब मजा बा,
\v 24 पर शरीरमे रना तुहुरिनके लग आउर आवश्यक बा ।
\v 25 यी बातमे निश्चित होके मै जन्थुँ कि विश्वासमे तुहुरिनके प्रगति और आनन्दक लग मै जित्तिए रहम और तुहुरे सँग सक्कुहुनके सँग बैठम |
\v 26 यी हेतुसे कि मै फेनदोस्रे तुहुरिनके थेन आइबेर मोरिक लग तुहुरिन्हे ख्रीष्ट येशूमे गर्व करना प्रशस्त कारण होए ।
\v 27 तुहुरिनके जीवनके चाल किल ख्रीष्टके सुसमाचारके योग्य होए | चाहे मै आके तुहुरिन्हे देखूँ, चाहे अनुपस्थिति रहूँ, मै तुहुरिनके बारेमे यहे बात सुने चहथुँ, कि तुहुरे एक्के पवित्र आत्मामे बल्गर होके ठरह्याइल बतो, और एक्के मनके होके सुसमाचारके विश्वासके लग मिलके मेहनत करथो |
\v 28 और विरोधिनकेसँग कुछु बातेम नै डरैथो | ओइनके लग यी विनाशके लक्षण हो, पर तुहुरिनके लग भर मुक्तिक प्रत्यक्ष लक्षण हो, जोन मुक्ति परमेश्वरसे हो |
\v 29 काकरेकी ख्रीष्टके लग तुहुरिन्हे यी देगिल बा, कि तुहुरे हुँकार उप्पर विश्वास करना किल नै होके, पर हुँकार लग दुःख फेन भोगेपरी,
\v 30 और वहे सङ्घर्ष जोन तुहुरे मोरमे देख्लो और मोरिक थेन बा कहिके अब्बा सुन्थो, ओम्नेहेँ तुहुरे लागल बतो |
\c 2
\p
\v 1 यदि ख्रीष्टमे कुछु प्रोत्साहन बा कलेसे, प्रेमके कुछु प्रेरणा, पवित्र आत्मक कुछु सङ्गति, कुछु स्नेह और सहानुभूति बा कलेसे,
\v 2 तुहुरे एक्के मनके होके, एक्के प्रेम धारके, पूरा सहमतिसे एक्के मनके होके मोरिक आनन्द पूरा करो |
\v 3 स्वार्थ वा घमण्डमे कुछु नै करो, पर नम्रतामे एक जाने दोसर जहनहे अपनसे भारी मानो |
\v 4 तुहुरे हरेक जाने अपन किल भलाई नै खोजो, पर दोसुरके भलाई फेन हेरो |
\v 5 तुहुरिनकेमे असिन मन होए जोन येशू ख्रीष्टमे रहे |
\v 6 परमेश्वरके स्वरुपमे होके फेन ऊ परमेश्वरके बराबरी हुइना बातहे पक्रले रहना चीज जसिन नै सोच्लाँ |
\v 7 पर अपनहे छुछ्छे बनाके दासके रूप धारण करके, अथवा मनैया होके जन्मलाँ |
\v 8 स्वरुपमे मनैनके हस होके अपनहे होच्यैलाँ, और मृत्युसम, अर्थात क्रूसके मृत्युसम आज्ञाकारी रलाँ |
\v 9 तबेकमारे परमेश्वर हुँकिनहे गजब उच्च बनैलाँ, और हुँकिनहे ऊ नाउँ देलाँ, जोन हरेक नाउँसे भारी बा,
\v 10 कि स्वर्गमे, पृथ्वीक उप्पर और पृथ्वीक तरे रहल हरेक प्राणी येशूक नाउँमे ठेहुनी टेकेपरी,
\v 11 और हरेक जीभ परमेश्वर बाबक महिमक लग येशू ख्रीष्टहे प्रभु कहिके स्वीकार करे परी |
\s ज्योति हस चम्कना
\p
\v 12 तबेकमारे मोरिक प्रियहुँकरे, जसिके तुहुरे रोजदिन आज्ञापालन करल बतो, मै रहलमे किल करे हस नै करके, पर आब आउर धेउर मै नै रहलमे डर और लगलगाके तुहुरिनके अपन मुक्तिक काम पूरा करना परिश्रम करो |
\v 13 काकरेकी तुहुरिन्हे हुँकार मजा अभिप्राय अनुसार इच्छा करुइया और काम करुइया दुनु बनाइक लग परमेश्वर तुहुरिनके काम करथाँ |
\v 14 गनगन अथवा वाद-विवाद विना करले सक्कु काम कर्ती जाऊ,
\v 15 कि तुहुरे भर निर्दोष और सुधा होके तेहेँर और भुलाइल पुस्तनके बिच्चेम परमेश्वरके निष्खोत सन्तान होजाऊ, जोन पुस्ताके बिच संसारमे तुहुरे तोरैयाँ हस चम्कथो |
\v 16 जीवनके वचन बल्गरसे पकरले रहो, ताकि मै व्यर्थमे नै दगुर्नु, और मै व्यर्थमे परिश्रम नै करनु कहिके ख्रीष्टके दिनमे मै गर्व करे सेकुँ |
\v 17 यदि तुहुरिनके विश्वासके बलिदानके उप्पर अर्घ-बलिक रुपमे अर्पित हुई पर्लेसे फेन मै आनन्दित बतुँ, और तुहुरे सक्कुहुनके सँग मै रमैथुँ |
\v 18 ओस्तेके तुहुरे फेन मोरिक सँग खुशी हुई और रमाई परी |
\s तिमोथी और इपाफ्रोडितस
\p
\v 19 मै तुहुरिनके थेन तिमोथीहे झत्ति पठैना प्रभुमे आशा करथुँ, ताकि तुहुरिनके समाचार भेटाके मै फेन खुशी हुई सेकुँ |
\v 20 ओकरहस सच्चा मनसे तुहुरिनके कल्याणके चिन्ता करुइया मनैया मोरिक थेन आउर केऊ नै हो |
\v 21 येशू ख्रीष्टके बातके वास्ता नै करके, ओइने सक्कु जाने अपने स्वार्थ खोज्थाँ |
\v 22 पर तिमोथीक योग्यता ते तुहुरिन्हे पतै बा, कि जसिके छावा बाबक सेवा करत, ओस्तेके ऊ महिसे सुसमाचारके काममे सेवा करल |
\v 23 तबेकमारे मोरिक लग का-कसीन हुई उहिहे बुझ्ती किल उहिहे पठैना आशा करतुँ |
\v 24 और मै फेन झत्ति आई कहिके प्रभुमे भरोसा करलतुँ |
\v 25 इपाफ्रोडिटस, जे मोरिक भैया, सहकर्मी और सिपाही-संघरिया अथवा तुहुरिनके पठाइल दूत और महिन्हे कमि हुइलमे सेवा करुइया हो, उहिहे तुहुरिनके थेन पठैना जरुरी मानलतुँ,
\v 26 काकरेकी ऊ तुहुरिनके सक्कुहुनके लग गजब तिर्सना करत बताँ | ऊ बेमार हुईलक खबर तुहुरे जन्लक वरसे ऊ व्याकुल होगिल बा |
\v 27 ऊ जात्तिके मुनाहस बेमार रहे, पर परमेश्वर ओकरमे दया देखैलाँ | ओकरमे किल नै होके, पर महिन्हे शोकके उप्पर शोक ना थपजाए कहिके मोरिकमे फेन दया करलाँ |
\v 28 तबेकमारे मै उहिहे पठाईक लग आउर धेउर उत्सुक बतुँ, ताकि उहिहे फेनदोस्रे देख्के तुहुरे रमैबो, और मोरिक चिन्ता फेन कम होजाई |
\v 29 तबेकमारे गजब आनन्दसे प्रभुमे उहिहे ग्रहण करो, और असिन मनैनहे आदर करो |
\v 30 काकरेकी मोरिक उप्परका तुहुरिनके सेवा पूरा करक लग ख्रीष्टके कामक लग ऊ मृत्युक मुहेम पुगगिल रहे |
\c 3
\s शरीरमे भरोसा नै करना
\p
\v 1 अन्त्यमे हेरो भैयो, प्रभुमे आनन्दित रहो | तुहुरिन्हे वहे बात लिख्ती रना महिन्हे झन्झट नै लागत, और उ तुहुरिनके सुरक्षक लग हो |
\v 2 कुकरीनसे होशियार रहो, खराब काम करुइयनसे होशियार बैठो, अङ्ग कटाई करुइयनसे होशियार बैठो |
\v 3 काकरेकी परमेश्वरहे आत्मामे पुज्ना और ख्रीष्ट येशूमे गर्व करना और शरीरमे भरोसा नै करना सच्चा खतना हम्रेहे हुईती |
\v 4 यद्यपि मै अपनेहे ते शरीरमे भरोसा करना कारण बा | कोनो मनैया शरीरमे भरोसा करना कारण बा कहिके सोँचत कलेसे, मोरिक आउर धेउर कारण बा |
\v 5 आठौँ दिनमे मोरिक खतना हुइल | मै इस्राएल जातिक, बेन्यामिन कुलके हुईतुँ, हिब्रूनके फेन हिब्रू, व्यवस्थक विषयमे हो कलेसे एकथो फरिसी,
\v 6 जोशके विषयमे हो कलेसे मण्डलीहे सतुइया, धार्मिकतक विषयमे हो कलेसे व्यवस्थामे रहल धार्मिकता बमोजिम निष्खोत रहूँ |
\v 7 पर जतरा मोरिक लग फाईदक रहिँत, ऊ ते मै ख्रीष्टके लग नोक्साने मन्नु |
\v 8 जात्तिके कना हो कलेसे ख्रीष्ट येशू मोरिक प्रभुहे चिन्हे भेटैना अमूल्य बातके तुलनामे सक्कु बातहे मै नोक्सानी सम्झथुँ | ख्रीष्टहे भेटाई सेकुँ कहिके हुँकार लग मै सक्कु चिजके नोक्सानी भोगलतुँ, और उ सक्कुहुनहे फोहर-मैल हस मै गिन्थुँ,
\v 9 और पूरा रूपसे मै हुँकार रहल भेटाजाई सेकुँ | व्यवस्थामे आधारित रहल मोरिक अपने धार्मिकता नै हो, पर मोरिक धार्मिकता यहे हो, जे ख्रीष्टमे निर्भर रहत, जोन विश्वासद्वारा परमेश्वरमे अइना धार्मिकता हो |
\v 10 मै हुँकिनहे और हुँकार पुनरुत्थानहे जाने सेकुँ, और हुँकार मृत्युमे हुँकारे हस होके हुँकार दुःख भोगमे सहभागि हुई सेकुँ |
\v 11 सम्भव हुई कलेसे मुअलमेसे मै जित्ती हुई सेकुँ |
\s लक्ष्य ओहोँर आघे बहरना
\p
\v 12 मै यी सक्कु आग्गिहिँसे भेटासेकलतुँ, अथवा मै आग्गिहिँसे सिद्द होसेकल बतुँ कहिके ते नै हो, पर ऊ बातहुँक्रीहिनहे पक्रक लग मै आघे बह्रतुँ जोन बातके लग ख्रीष्ट महिन्हे पक्रलैँ |
\v 13 हेरो भैयो, मै यी सक्कु पकर सेकलतुँ कहिके मै नै सोच्थुँ, पर मै एकथो काम करथुँ, कि बितल बात बिस्राके और आघेक बातहुँक्रीहिन् ओहोँर जोरसे लम्कती
\v 14 ख्रीष्ट येशूमे परमेश्वरके स्वर्गीय बोलावतमे भेटैना पुरस्कारके लग निशाना ओहोँर मै जोरसे आघे बहर्थुँ |
\v 15 हम्रे परिपक्व होउइयन भर सक्कु जाने अस्तेहेँ मनके बनी, और तुहुरे कोनो बातमे दोसुर विचारके बतो कलेसे परमेश्वर तुहुरिन्हे ऊ फेन प्रकट करदिहीँ |
\v 16 तबेकमारे हम्रे ज्या भेटासेकलती, ओम्ने बल्गर होके बैठी |
\v 17 हेरो भैयो, तुहुरे मोरिकहस चाल चलो, हमारमे तुहुरे देखल नमूनाअनुसार जीउइयनहे हेरो |
\v 18 मै बहुत्तेचो बतैलक मनैनके बारेमे फेनदोस्रे मै तुहुरिन्हे रुईती कहतुँ, कि ओइने ख्रीष्टके क्रूसके दुश्मनहुँक्रीहिनके हस जीवन बितैथाँ |
\v 19 विनाश ओइनके अन्त्य हो, पेट ओइनके ईश्वर हो, और ओइने अपन लाजमे घमण्ड करथाँ, और ओइनके मन सांसारिक बातमे लागले रथिन |
\v 20 पर हमार नागरिकता स्वर्गमे बा, वहाँसे अउइया मुक्तिदाता, अर्थात प्रभु येशू ख्रीष्टहे हम्रे अँस्यैथी |
\v 21 ऊ, जोन शक्तिसे सक्कु बातहे अपन अधीनमे नाने सेक्थाँ, हमार हीन शरीरहे अपने महिमक शरीर नन्हेँ हुइक लग बदलदिहीँ |
\c 4
\p
\v 1 तबेकमारे मोरिक भैयो, मै तुहुरिन्हे माया करथुँ, और तुहुरिनके चाहना करथुँ, तुहुरे मोरिक आनन्द और मोरिक मुकुट हुईतो, मोरिक प्रियहुँकरे, अस्तेके प्रभुमे स्थिर रहो |
\v 2 मै इयोदिया और सुन्तुखेहे प्रभुमे एक्के मनके होऊ कहिके आग्रहपूर्वक बिन्ती करतुँ |
\v 3 विश्वासी सहकर्मी, मै तुहिन्हे फेन अनुरोध करतुँ, कि यी जन्नीनहे सहयोग करो, काकरेकी यने मोरिक संगसंगे सुसमाचारके काममे क्लेमेसके सँग और मोरिक औरे बाँकी सहकर्मीनके सँग मेहनत करल बताँ, जेकर नाउँ जीवनके किताबमे बतीन |
\v 4 प्रभुमे सदादिन आनन्दित रहो | मै फेनदोस्रे कहतुँ, आनन्द करो |
\v 5 तुहुरिनके सहनशीलता सक्कु मनै जानिँत | प्रभु लग्गेहेँ बताँ |
\v 6 कोनो बातमे चिन्तित नै होऊ, पर हरेक बातमे प्रार्थना निवेदनसे धन्यवादसहित तुहुरिनके बिन्ती परमेश्वरमे जाहेर होए,
\v 7 और सम्झे नै सेक्ना परमेश्वरके शान्ति तुहुरिनके हृदय और तुहुरिनके मनहे येशूमे रक्षा करी |
\v 8 अन्त्यमे हेरो भैयो, ज्या बात सत्य बा, ज्या बात आदरणीय बा, ज्या बात न्यायसङ्गत बा, ज्या बात शुद्ध बा, जोन बात प्रेम-योग्य बा, ज्या बात कृपामय बा, यदि कुछु श्रेष्ठता बा, प्रशंसक योग्य कुछु बा कलेसे यहे बातमे विचार करो |
\v 9 तुहुरे जोन बात महिन्से सिख्लो, और ग्रहण करलो और सुन्लो और मोरिकमे देख्लो, वहे करो, और शान्तिक परमेश्वर तुहुरिनके सँग रहिहीँ |
\s ओइनके भेटीक लग धन्यवाद
\p
\v 10 मै प्रभुमे गजब आनन्दित बतुँ, कि आब बहुत्ते दिन पाछे मोरिकमे तुहुरिनके वास्ता फेनदोस्रे पल्हाइल बा | तुहुरे जात्तिके मोरिक लग चिन्तित रहो, पर तुहुरिन्हे मौका नै मिलल |
\v 11 जरुरी परल कहिके मै गुनासो नै पोख्नु, काकरेकी जोन परस्थितिमे हुईलेसे फेन ओम्ने सन्तुष्ट रहे मै सिखल बतुँ |
\v 12 कसिक दुखि और आघे बहरना मै सक्कु जन्थुँ | परिपूर्णतामे होए चाहे भुखँप्यासमे होए, प्रशस्ततामे होए चाहे कमिमे होए, सक्कु परस्थितिमे सन्तुष्ट रहना रहस्य मै सिखल बतुँ |
\v 13 जे महिन्हे शक्ति देहत, हुँकारमे मै सक्कु चीज करे सेक्थुँ |
\v 14 तभुन फेन मोरिक कष्टमे तुहुरे सहभागि हुईलो, ऊ मजा करलो |
\v 15 तुहुरे फिलिप्पीहुँकरे अप्निहीँ फेन जन्थो, कि सुसमाचारके शुरूमे मै माकेडोनियामेसे बिदा हुईबेर, देना और लेना काममे, तुहुरिन बाहेक कोनो मण्डलीक सहभागि मोरिक सँग नै हुईल रहे,
\v 16 काकरेकी थेसलोनिकेमे फेन तुहुरे महिन्हे एकचोसे धेउरे मोरिक लग सहायता पठैलो |
\v 17 मै भेटी नै खोजथुइतुँ, पर मै ते तुहुरिनकेमे असिन फारक आशा करतुँ, जोन तुहुरिनेके हिसाबमे जम्मा हुईती जाए |
\v 18 मै भेटाई परनासे धेउरे भेटाइल बतुँ | इपाफ्रोडिटसद्वारा पठादेलक तुहुरिनके मिठ बास हुइल बा, और परमेश्वरहे मन परना और ग्रहणयोग्य बलिदान भेटाके मै तृप्त हुइल बतुँ |
\v 19 मोरिक परमेश्वर अपन महिमामे हुँकार सम्पत्तिअनुसार तुहुरिनके हरेक कमि ख्रीष्ट येशूमे पूरा करदिहीँ |
\v 20 आब हमार परमेश्वर और बाबाहे सदासर्वदा महिमा होए । आमिन |
\s आखिरी अभिवादन
\p
\v 21 ख्रीष्ट येशूमे हरेक सन्तहुँक्रीहिनहे अभिवादन देऊ | मोरिक सँग रहुइयन भैयाहुँक्रे तुहुरिन्हे अभिवादन पठाइल बताँ |
\v 22 सक्कु सन्तहुँक्रे और विशेष करके कैसरके घरानाहुँकरे तुहुरिन्हे अभिवादन पठाइल बताँ |
\v 23 प्रभु येशू ख्रीष्टके अनुग्रह तुहुरिनके आत्मकसँग रहे |
