\id 2PE
\ide UTF-8
\rem Copyright information: Creative Commons Attribution- Share Alike 4.0 License
\h 2 ପିତର୍
\toc1 ପିତର୍ ଲେକାପଣ୍ଡି ଦୁତିୟଟେ ଚିଟି
\toc2 2 ପିତର୍
\toc3 2 ପିତର୍
\mt1 2 Peter
\mt1 2 ପିତର୍
\c 1
\p
\v 1 ସିମନ୍ ପିତର୍ ଯୀଶୁ କୀଷ୍ଟନେ ଉକୁର୍ ଦାସ୍ ଆରେ ପେରିତ୍, ଆମ୍ ଗୁଲନେ ମାପୃ ଆରେ ରକ୍ୟା ସିୟାକ୍ ଯୀଶୁ କୀଷ୍ଟନେ ଦରମ୍ ପାୟିଟ୍ ଏରେ ଲକ୍ ଆମ୍ ଗୁଲ୍ନା ମିସ୍ତେନ୍ ସମାନ୍ ନା ପେରିତ୍ ମୁଲିକାଟେ ବିସ୍ବାସ୍ ପାୟ୍ ଏରିମାର୍ ଅରୁ॰ କାକେଲ୍ ଇ ଚିଟି ଲେକାକିଦାନ୍ |
\v 2 ମାପୃ ଆରେ ଆମ୍ ଗୁଲୁନେ ପର୍ବୁ ଯୀଶୁନେ ବିସୟ ଗିୟାନାଟ୍ ଇମ୍ଗୁଲୁ॰ ପେଲ୍ ଅନୁଗ୍ର ଆରେ ସାନ୍ତି ପେରିନ୍ନାଟ୍ ଏକା |
\v 3 ଏଣ୍ଡ୍ ନିଜେଟେ ଗଉରବ୍ନା ଆରେ ସତ୍ଗୁନ୍ ନା ଆମ୍ ଗୁଲୁ॰ ଅର୍ଗି ମାଣ୍ଡ୍ ଅଣ୍ତୁନେ ବିସୟ୍ ଗିୟାନ୍ନାଟ୍ ଅଣ୍ତୁ॰ ପାଟିଟେ ସକ୍ତି, ଆମ୍ ଗୁଲୁ॰ ଜିୱେନା ଆରେ ଦରମ୍ ପାୟିଟ୍ ଇ ପାଟିଟେ ବିସୟ୍ ଦାନ୍ କେନଣ୍ଡ୍ |
\v 4 ଆଦି॰ ପାୟିଟ୍ ଅଣ୍ଡ୍ ଆମ୍ ଗୁଲୁ॰ ପେରିନ୍ ମୁଲିକା ଆରେ ପେରିନ୍ ବେର୍ଟେ ପାର୍ମାନ୍ଗିଲ୍ ସିମାଣ୍ଡ, ଆୱୁ॰ ଉନିଟ୍ ଇମ୍ଗୁଲ୍ ଇ ଜଗତ୍ଟେ ଉୟାଟେ ଅବିୟାସ୍ଟୁକ୍ ପେପଣ୍ଡି ବିନାସ୍ ଏରଣ୍ଡି ଅବିଲାସ୍ଟୁକ୍ ରକ୍ୟା ପାୟ୍ଏରି ସର୍ଗିୟ ସବାବ୍ତୁନ୍ ମିସ୍ ଏରୁର୍ |
\v 5 ଉଁ ବିସୟ୍ଟୁକ୍ ଇମ୍ଗୁଲ୍ ପେରିନ୍ ଦିୟାନ୍ନା, ବିସ୍ବାସ୍ନା ସତ୍ଗୁନ୍ ଆରେ ସତ୍ଗୁନ୍ ନା ଗିୟାନ୍,
\v 6 ଗିୟାନ୍ନା ଆତ୍ମା ନିୟନ୍ରନ୍, ଆତ୍ମା ନିୟନ୍ରନା ଦରଜ୍, ଦରଜ୍ନା ଦରମଟେ ଗୁନ୍, |
\v 7 ଦରମ୍ଟେ ଗୁନ୍ନା ବାୟିତିଲ୍ନେ ଲାଡ୍, ଆରେ ବାୟିତିଲ୍ନେ ଲାଡ୍ ଲାଡ୍ନା ପୁରୁନ୍ କେୟୁର୍ |
\v 8 ଇୱ୍ ପାଟିନ୍ ଇମ୍ ଗୁଲୁଂ ପେଲ୍ ମାଞ୍ଜି ସାନ୍ଦ୍ ଗଡ୍, ଆମ୍ ଗୁଲୁନେ ପର୍ବୁ ଯୀଶୁ କୀଷ୍ଟ॰ ବିସୟ୍ରେନ୍ ଗିୟାନ୍ତିନ୍ ପୁରାପୁରୁନ୍ ପାୟ୍ଏରି॰ ପାୟିଟ୍ ଇମ୍ଗୁଲୁ॰ ସିତଲ୍ ଆରେ ପଲ୍ ମାନା ୱାଡିନ୍ ଏରି॰ ଅଡର୍ |
\v 9 ମାତର୍ ଇ ପାଟିନ୍ ଏରୁ॰ ପେଲ୍ ମାନାଅଣ୍ଡ୍ ନିୟାନାଟ୍ ସୁଡୁ॰ ଅଡାୟେ॰ ଗୁଡି ଏରି ମାୟାଣ୍ଡ୍ ଆରେ ଅଣ୍ତୁନେ ଆଗାଡିଟେ ପାପ୍ ଟୁକ୍ ମିଲ୍ ମିଲା ଏରଣ୍ଡି ବିସୟ୍ ବାନା ଏରି ସେଞ୍ଜିମାଣ୍ଡ୍ |
\v 10 ଆଦି॰ ପାୟିଟ୍ ଏବାୟି ଲକ୍ ନିଜେନ୍ ନିଜେନ୍ ଅର୍ଗି ଏରଣ୍ଡି ଆରେ ଆସ୍କି ଏରଣ୍ଡି ତିର୍ନା ଇରି॰ ପାୟିଟ୍ ପେରିନ୍ ପରିସ୍ରାମ୍ କେୟୁର୍ |
\v 11 ଆରେ ଇ ୱାଡିନ୍ ଆମ୍ ଗୁଲୁନେ ମାପୃ ଆରେ ରକ୍ୟା ସିୟାକ୍ ଯୀଶୁ କୀଷ୍ଟନେ ପଲାଟେ ରାଜି॰ ନାନି॰ ପାୟିଟ୍ ଇମ୍ଗୁଲୁ॰ ସୁୱାଗଡ୍ ଏଦା |
\v 12 ଇମ୍ଗୁଲ୍ ଇ ବିସୟ୍ ପୁଞ୍ଜିମାର୍ ଆରେ ପାୟ୍ଏରଣ୍ଡି ସତ୍ତୁନ୍ ଡାଟ୍ରେନ୍ ମାୟାର୍, ଏ॰ଗଡ୍ମେନ୍ ଆନ୍ ଇ ପାଟିନ୍ ବିସୟ୍ ଇମୁ॰ ଏତାସିଗି॰ ପାୟିଟ୍ ପାଟିନ୍ ବେଲ୍ ଜାରତ୍ ଏରି ସେୟ୍ଦାନ୍ |
\v 13 ଆମ୍ ପର୍ବୁ ଯୀଶୁକସ୍ଟ ଆନୁ॰ ଏରେ ୱାଡିନ୍ ୱେଣ୍ତୁସିମାଣ୍ଡ୍, ଆୟ୍ ଅନୁସାରେନା ଆନୁ॰ ଇ ମେନ୍ନା ତିଆର୍ ଏରଣ୍ଡି ତଂବୁ ଦାପ୍ରେନ୍ ସାକାରି॰ ଏଦା |
\v 14 ଇଦ୍ ପୁଞ୍ଜି ଏରେ ଆରେକ୍ ଆନ୍ ଇ ତଂବୁନ୍ ସେସ୍ଦାନ୍ ଆୟ୍ ଆରେକ୍ ଇମ୍ଗୁଲୁ॰ ଆନ୍ ଏତାକି॰ ଇରି ଜାରତ୍ କେଗି॰ ମନେନ୍ ଏତାକିଦାନ୍ |
\v 15 ଆନ୍ ପେସି ସେୟାନ୍ କୁଣ୍ଡେଲ୍, ଇମ୍ଗୁଲ୍ ଇ ପାଟିନ୍ ବିସୟ୍ରେନ୍ ଇମ୍ଗୁଲ୍ ପାଟିନ୍ ଦିନ୍ ଏତାକି॰ ଅଡ୍ତାର୍ ଆଦି॰ ପାୟିଟ୍ ଆନ୍ ପାଟିନ୍ ପର୍କାର୍ଟେ ପରିସ୍ରାମ୍ କେଗିଦାନ୍ |
\v 16 ଏନାଦି॰ କି ଆମ୍ ଗୁଲ୍ ଏରେ ବେଲେନ୍ ଆମ୍ ଗୁଲୁନେ ପର୍ବୁ ଯୀଶୁ କୀଷ୍ଟନେ ସକ୍ତି ଆରେ ୱାରଣ୍ଡି ପାଟେ ଇମ୍ଗୁଲୁ॰ ୱେଣ୍ତୁତମ୍, ଆୟ୍ ବେଲେନ୍ ଚାଲାକିନା ସାନ୍ଦା ଜଡା କେୟଣ୍ଡି ଏନାମେନ୍ କେରାଲ୍ ମିସାସି ମାନୁଟମ୍ |
\v 17 ଆଦି॰ ଏରେ ବେଲ୍ ପେରିନ୍ ମଇମାଟୁକ୍ ଅଣ୍ତୁ॰ ଇ ପଲେ ୱାନେ, ଏ ଆନ୍ ଲାଡ୍ଟେ ସିଣ୍ଡ୍, ଇୟଣ୍ତୁ॰ ପେଲ୍ ଆନୁ॰ ପେରିନ୍ କିରଦେ, ଅଣ୍ଡ୍ ଏରେ ବେଲ୍ ଆବା ମାପୃ॰ ପେଲ୍‍ଟୁକ୍ ସଂବ୍ରମ୍ ଆରେ ଗଉରବ୍ ପାୟ୍ ଏନଣ୍ଡ୍,
\v 18 ଆମ୍ ଗୁଲ୍ ଅଣ୍ତୁନା ସୁକଲ୍ କପେଲ୍ ମାନ୍ ବେଲ୍ ଲିଜେନ୍ ମଗୁଲ୍ଟକ୍ ୱାରଣ୍ଡି ପଲେ ୱେଟମ୍ |
\v 19 ଇମାନ୍ ବାବବାଦିତିଲ୍ନେ ବାକ୍ୟ ଆମ୍ ଗୁଲୁ॰ କାକେଲ୍ ପେରିନ୍ ଡାଟ୍ ଏରି ମାୟା, ଇମ୍ଗୁଲ୍ ଆଦ୍ ସିକାଟ୍ ତାନିର୍ ମାନଣ୍ଡି ବାସେନ୍ ପାନ୍ଦଣ୍ଡି ବାତି ୱାଡିନ୍ ଏତାସି ନାର୍କାମ୍ ୱେଗଣ୍ଡି ଆରେକ୍ ଆରେ ଇମ୍ଗୁଲ୍ନେ ଗର୍ବେନ୍ ୱେ ପୁତ୍ ଉଦ୍ ଏରା ଆରେକ୍ ଆଦି॰ ପେଲ୍ ପେରିନ୍ ମନ୍ ଦିୟାନ୍ ସିଗି॰ ଏଦା |
\v 20 ପର୍ତୁମ୍ ଇଦ୍ ପୁଣ୍ତୁର୍ ଜେ, ସାସ୍ତର୍ଟେ ଏରେ ମେନ୍ ବାବବାନି ବାବବାଦିତିଲ୍ନେ ନିଜେଟେ ଇଚା ପେଲ୍‍ଟୁକ୍ ପେପଣ୍ଡି ବିସୟ୍ ଏରା |
\v 21 ଏନାଦି॰ କି ଏରେ ମେନ୍ ବାବବାନି ଏସେଲ୍ ନର୍ଲକ୍ନେ ଇଚାଟୁକ୍ ପେପଣ୍ଡି ମାନା, ମାତର୍ ମାପୃ ଆସ୍କଣ୍ଡି ଲକୁ॰ ସୁକଲ୍ ଆତ୍ମାନା ପାଟେ ପକି ମାଟର୍ |
\c 2
\p
\v 1 ମାତର୍ ଲକ୍ଗୁଲ୍ ତାନିର୍ଟୁକ୍ ବଣ୍ଡ୍ ବାବବାଦିତିଲ୍ ମେନ୍ ପେସି ମାଟର୍, ଆୟ୍ୱାଡିନ୍ ଇମ୍ଗୁଲ୍ ତାନିର୍ ମେନ୍ ବଣ୍ଡ୍ ଆଗିୟାତିଲ୍ ମେନ୍ ପେତାର୍, ଅର୍ ବୁଡାସି କାରଣ୍ଡି ଦୁରୁପଦେସ୍ ଗୁପତ୍ରେନ୍ କାର୍ବାର୍ କେୟି ଅର୍ଗୁଲ୍ନେ ୱିଡି ଏରାକ୍  ମାପୃ॰ ନାମାତାର୍ ଆରେ ନିଜେନ୍ ଦାପ୍ରେନ୍ ବିନାସ୍ ଗଟାତାର୍ |
\v 2 ଆରେ ପେ॰ଗୁର୍ତୁଲ୍ ଅର୍ନେ ଦାରି ପାପ୍ଟେ ଏତି॰ କୁଣ୍ଡେଲ୍ ସେୟାର, ଆରୁ॰ ପାୟିଟ୍ ସତଟେ ପାୱ୍ ନିନ୍ଦା ଏଦା |
\v 3 ଅର୍ଗୁଲ୍ ଇମେ ଦନ୍ ସମ୍ପଦ୍ ଆସା ଏରି ମିଚ୍ ପାଟେନା ଇମୁ॰ ନାଡାକିଦାର୍, ଅର୍ଗୁଲ୍ନେ ଡଣ୍ଡ୍ ପେ॰ଗିର୍ ଦିନାମ୍ଟୁକ୍ ଗଟ୍ ଏରି ୱାରିଦା ଆରେ ଅର୍ନେ ବିନାସ୍ ଅଲସ୍ ଏରା |
\v 4 ଏନାଦି॰ କି  ମାପୃ ପାପ୍ କେୟଣ୍ଡି ଦୁତ୍ ଗୁଲୁଂ ସାକାରି ସିୟାୟେ॰ ଲରକ୍ତୁନ୍ କାରି ବିଚାର୍ କେଗି॰ ପାୟିଟ୍ ସିକାଟ୍ ତାଦିର୍ଟେ ଗୟିର୍ତିନ୍ ଇରି ମାୟାଣ୍ଡ୍ |
\v 5 ଅଣ୍ଡ୍ ଆଗାଡିଟେ ଜଗତୁନ୍ ମେନ୍ ସାକାରୁଟୁଣ୍ଡ୍ ମାତର୍ ୱାୟ୍କେ ଦରମ୍ଟେ ପାଟେ ପକାକ୍ ନଅ ଆରେ ଅଣ୍ତୁନା ସାତ୍ ଲକୁ॰ ରକ୍ୟା କେୟି ଜଗତୁନ୍ ମାନଣ୍ଡି ଅଦରମ୍ଟେ ଲକୁ॰ ବାଗାଦି ନିର୍ନା ବୁଡାତଣ୍ଡ୍ |
\v 6 ଅଣ୍ଡ୍ ସଦରମ୍ ଆରେ ଗମ୍ରା ଗଡ୍ଗୁଲୁ॰, ବସ୍ମ କେୟି ପୁରାପୁରନ୍ ଦ॰ସ କେୟି ସାକାରି॰ ପାୟିଟ୍ ଡଣ୍ଡ୍ ସିନଣ୍ଡ୍ ଆରେ ଇଣ୍ଡିଟେ ବେଲ୍ଟେ ଅଦରମ୍ଟେ ଲକ୍ନେ ଦୁରୁସ୍ଟାନ୍ତ ୱାଡିନ୍ ଲକ୍ କେୟଣ୍ଡି ଏନେ,
\v 7 ଆରେ ଅଣ୍ଡ୍ ଉୟାଟେ କାମେ କେଦାନ୍ ଲକ୍ କେୟଣ୍ଡି କାମେ ସୁଡି ଦୁକ୍ରେନ୍ ମାନାକ୍ ଦରମ୍ଟେ ଲତୁ॰ ଉଦାର୍ କେନଣ୍ଡ୍ |
\v 8 ଆଦି॰ ଆୟ୍ ଦରମ୍ଟେ ଲକ୍ ଲତ୍ ଅରୁ॰ ତାନିର୍ ବାସେ କେୟି ଅର୍ କେୟଣ୍ଡି ଉୟାଟେ କାମେ ସୁଡି ଅଣ୍ଡ୍ ଆୟ୍ ବିସୟ୍ରେନ୍ ୱେଞ୍ଜି ପାଟିନ୍ ଦିନ୍ ନିଜେଟେ ଦରମ୍ଟେ ଜିୱେନ୍ ବିସ୍ ଜାଲା ଏରି॰ ସିନଣ୍ଡ୍
\v 9 ଇ ୱାଡିନ୍  ମାପୃ ଦର୍ମଟେ ଲକୁ॰ ପରିକ୍ୟାଟୁକ୍ ରକ୍ୟା କେଗି॰ ଆରେ ଅଦରମ୍ଟେ ଲକୁ॰, ଏର୍ ଲକ୍ କି ମେନଟ୍ ଉୟାଟେ ଏତନା ଉୟାଟେ ଅବ୍ୟାସ୍ନା ତାକି କେରିନ୍ ଆଦିକାରିତିଲି॰ ବାସେନ୍ ଇରି॰ ପୁୟାଣ୍ଡ୍ |
\v 10 ଅର୍ଗୁଲ୍ ଆକ୍ରିୟାତିଲ୍ ଆରେ ନିଜେନ୍ ନିଜେଟେ ପାପ୍ କେୟଣ୍ଡି ଉୟାଟେ ଅବିଲାସ୍ନା ପିୟିଦାର୍ ଆରେ  ମାପୃ ସିୟଣ୍ଡି କେମତା॰ ନିସାର୍ କେଦାର୍, ସର୍ଗେଟେ ଦୁତ୍ ଗୁଲୁଂ ମେନ୍ ନିନ୍ଦା କେଗି॰ ପାୟିଟ୍ ନାର୍ସାର୍ | ଇ ୱାଡିଟେ ଲକ୍ ଡଣ୍ଡ୍ ପାୟ୍ ଏରି॰ ଜୟ |
\v 11 ଏ॰ଗଡ୍ ମେନ୍ ପେରିନ୍ ସକ୍ତିଟେ ଆରେ ପରାକ୍ରମ ସାଲି ଦୁତ୍ ଗୁଲ୍ ମେନ୍  ମାପୃ॰ ପନ୍ଦ୍ତୁନ୍ ଅରୁ॰ ନିନ୍ଦା କେୟି ବିଚାର୍ କେୟାର୍ |
\v 12 ଅର୍ ସାଗି॰ ପାୟିଟ୍ ଜନମ୍ ଏରଣ୍ଡି ଗିୟାନ୍ ମାନାଟେ ଜତ୍ ଜିୟାତ୍ ୱାଡିନ୍, ଜନମ୍ ଏଦାନ୍ ପେଲ୍ଟେ ବୁଦିନା ପିୟିଦାର୍ ଆରେ ଅର୍ ଅରୁ॰ ବୁଜୁ ଏରି॰ ଅଡାଟେ ପାଟିନ୍ ବିସୟ୍ଗୁଲୁ॰ ନିନ୍ଦା କେଦାର୍ ଆରେ ଆୟ୍ ଜତ୍ ଜିୟାତ୍ ୱାଡିନ୍ ନିଜେନ୍ କ୍ରୁପ୍ ନାସ୍ ଏରି ସେୟାର୍ |
\v 13 ଆରେ ଅର୍ କେୟଣ୍ଡି ଆନ୍ୟାୟ୍ଟେ କୁଲି ଅଦର୍ମଟେ ପଲ୍ ୱାଡିନ୍ ପାୟ୍ ଏଦାର୍, ଅର୍ ଦିନ୍ ବେଲେନ୍ ଉୟାଟେ କାମେ କେୟି କିର୍ଦେଟେ ଏଞ୍ଜି ଏତାକିଦାର୍, ଆରେ ଇମେ ଲାଡ୍ଟେ ବଜି ତିୟାନ୍ ବେଲେ ଅର୍ ତିଞ୍ଜି ଉଞ୍ଜି ଗମତ୍ କେଗିଦାର୍, ଅର୍ ଇମୁ॰ ନିନ୍ଦା ଆରେ କଲଂକ |
\v 14 ଅର୍ନେ କାନୁଲ୍ ଦାରି କାମେ ଆରେ ପାପ୍ କେୟଣ୍ଡି ଇଚାନା ପୁରୁନ୍ ଏରି ସେୟ୍ଦା | ଚନ୍ ଚନ ଲକ୍ଗୁଲୁ॰ ପୁରାପୁରୁନ୍ ଆବ୍ୟାସ୍ ଏରିମାର୍, ଅବିସାପ୍ଟେ ସିଣ୍ଡିଲ୍ |
\v 15 ଅର୍ଗୁଲ୍ ଅନ୍ୟାୟ୍ଟେ ଦନ୍ତୁନ୍ ଲାଲ୍ସା ଏରାକ୍ ବିଲିୟନେ ସିଣ୍ଡ୍, ବିଲିୟାମ୍ନେ ପାୱ୍ କୁଣ୍ତୁନି ସେନଣ୍ଡି ଆରେ ସତ୍  ମାପୃ॰ ସାକାରି ବିପତ୍ଟେ ପାୱ୍ତୁନ୍ ସେୟର୍ |
\v 16 ମାତର୍ ଅଣ୍ଡ୍ ନିଜେଟେ ଅପ୍ରାଦ୍ ପାୟିଟ୍ ଅନୁଜଗ୍ ପାୟ୍ ଏନଣ୍ଡ୍, ଉକୁଟ୍ ଗୁଲା ଗଦ୍ ଲକ୍ ପଲେନା ପାଟେ ପକି ବାବବାଦିନେ ନିର୍ବୁଦି॰ ଦମକ୍ ସିନେ |
\v 17 ଅର୍ଗୁଲ୍ ନିର୍ ମାନାଟେ ସୁୱେ ଆରେ ଉଡାସି ଉୟଣ୍ଡି ୱାଲ୍ନା ସେନଣ୍ଡି ମଗୁଲ୍ ୱାଡିନ୍ ଅରୁ॰ ପାୟିଟ୍ ସାଂସାର୍ ସିକାଟ୍ ଇରି ଏରି ମାୟା |
\v 18 ଏନାଦି॰ କି ଅର୍ ଅରତ୍ ମାନା ଆକାର୍ ପାଟେଲ୍ ପକି ତାନିର୍ଟୁକ୍ ଆୟ୍ ଦାପ୍ରେନ୍ ଉଦାର୍ ପାୟ୍ଏରି ମାନ୍ ଲକ୍ଗୁଲୁ॰ ମେନ୍ଟେ ସୁକ୍ ଅବ୍ୟାସ୍ତିନ୍ ଦାରି ଏତ୍ ଉନିଟ୍ ମୁୱାସି ନାଡାତାର୍ |
\v 19 ଅର୍ ଅରୁ॰ ସୁୱାଦିନ୍ଟେ ପାର୍ମାନ୍ ସିଦାର୍ ମାତର୍ ନିଜେନ୍ ବିମାସ୍ଟେ ଦାସ୍ ଲକ୍ ଏଦାର୍, ଏନାଦି॰ କି ଏଣ୍ଡ୍ ଏନାଦ୍ନା ଆର୍ ଏଦାଣ୍ଡ୍ ଅଣ୍ଡ୍ ଆଦିନେ ଦାସ୍ |
\v 20 ଆଦି॰ ଏରେ ଲକ୍ ଜଦି  ମାପୃ ଆରେ ରକ୍ୟା ସିୟାକ୍ ଯୀଶୁ କୀଷ୍ଟ॰ ବିସୟ୍ରେନ୍ ଗିୟାନ୍ ଉନିଟ୍ ଜଗତ୍ଟେ ଅସୁଚି ପେଲ୍‍ଟୁକ୍ ରକ୍ୟା ପାୟ୍ଏରି ଆରେତରେକ୍ ଆମାନ୍ କାଟି ଏରି ପାପ୍ କେଗଡ୍ ଆର୍ନେ ପର୍ତୁମ୍ଟେ ଅବସ୍ତାଟୁକ୍ କୁଣ୍ଡେଲ୍ ଟେ ଅବସ୍ତା ପେରିନ୍ ଉୟା ଏଦା |
\v 21 ଏନାଦି॰ କି ଦରମ୍ଟେ ପାୱା ପୁଞ୍ଜି ନିଜେଟେ ପେଲ୍ ସର୍ପା ଏରଣ୍ଡି ସୁକଲ୍ ଆଗିୟାଟୁକ୍ ଦୁୟ୍ ମନ୍ ଏନାଦ୍ ପେଲ୍‍ଟୁକ୍ ଆୟ୍ ପାୱା ପୁନାକଡ୍ ଅରୁ॰ ନିୟା ଏନେ ମେନ୍ |
\v 22 ନେତେ ନିଜେନ୍ କାକି ଏରଣ୍ଡି ତିନି॰ ଆରେ ନରି ଏରଣ୍ଡି ପାଣ୍ଡ୍ ଆରେତରେକ୍ ବୁର୍ଦାନ୍ ଚାକ୍ଟା ଏରି॰ ପାୟିଟ୍ ସେୟା ଇ ସତ୍ଟେ ଦୁରୁସ୍ଟାନ୍ତଟେ ବାକ୍ୟ ଅରୁ॰ ପେଲ୍ ଗଟ୍ ଏରିମା |
\c 3
\p
\v 1 ଏ ପ୍ରିୟ ବାୟିଲକ୍ ଆନ୍ ଦୁତିୟ ଚିଟି ଇଣ୍ଡି ଇମ୍ ପେଲ୍ ଲେକାକିଦାନ୍ |
\v 2 ଇମ୍ଗୁଲ୍ ଏନେତ୍ ସୁକଲ୍ ବାବବାଦିତିଲି॰ ଉନିଟ୍ ଆଗାଡି ଲେକା ଏରଣ୍ଡି ବାକ୍ୟଲ୍ ପାଟ୍ନ୍ ଆରେ ଆମ୍ ପର୍ବୁ ଆରେ ଉଦାର୍ କେୟାକ୍ ପେରିତ୍ତିଲ୍ ଉନିଟ୍ ସିୟଣ୍ଡି ଆଗିୟାଲି॰ ଏତାପୁର୍, ଆଦି॰ ପାୟିଟ୍ ଇ ଜଡେକ୍ ଚିଟିଲ୍ତିନ୍ ଆନ୍ ଇମ୍ଗୁଲୁ॰ ଆୱା ପାଟିନ୍ ଏତାସିଗି॰ ଇରି ଇମ୍ଗୁଲ୍ନେ ସରଲ୍ ମନୁ॰ ଉସ୍ଚାୟିତ୍ କେଗି॰ ପାୟିଟ୍ ଚେସ୍ଟା କେଗିଦାନ୍ |
\v 3 ପରତୁମ୍ ଇଦ୍ ପୁଣ୍ତୁର୍ ଜେ ପଲଣ୍ଡି ଦିନ୍ଗିଲି॰ ନିଜେଟେ ନିଜେଟେ ଉୟାଟେ ଇଚା ଆନୁସାରେନ୍ ଚାଲ୍ ଏରଣ୍ଡି ନିସାର୍ କେଦାନ୍ ଲକ୍ଗୁଲ୍ ୱାରି ନିସାର୍ କେଦାର୍ |
\v 4 ଅଣ୍ତୁନେ ୱାରଣ୍ଡି ବେଲାଟେ ପାର୍ମାନ୍ ଏରେଦ୍ ? ଏନାଦି॰ କି ଆଗାଡିଟେ ଆନିଦାଦିତିଲ୍ ସାଦାନ୍ ପେଲ୍‍ଟୁକ୍ ଇଣ୍ଡି ଆରେକ୍ ପାଟିଟେ ବିସୟ୍ ଆଗାଡି ଏଟେନ୍ ମାଟେ ଆୟ୍ ୱାଡିନ୍ ମାୟା |
\v 5 ଅର୍ ପୁଞ୍ଜି ବାନା ଏରି ସେନ୍ଦାର୍ ଜେ ଆଗାଡିଟେ ବେଲ୍ ମଗୁଲ୍ ପାଟ୍ନ୍  ମାପୃନେ ବାକ୍ୟ ଉନିଟ୍ ଗଟ୍ଏନେ ଆରେ ପୁର୍ତି ନିର୍ ତାନିର୍ଟୁକ୍ ପେପଣ୍ଡି ଆରେ ପୁର୍ତିନ୍ ଚାରିବେଡ୍ତେମ୍ ନିର୍ ମାଟେ |
\v 6 ଆରେ ଆଦି॰ ଉନିଟ୍ ଆୟ୍ ବେଲ୍ ଜଗତ୍ ନିର୍ନା ପାଟିନ୍ ମୁଲ୍ଗି ଉୟା ଏନେ |
\v 7 ଆରେ ଇଣ୍ଡ୍ ମାନଣ୍ଡି ମଗୁଲ୍ ଆରେ ପୁର୍ତି ଆୟ୍ ବାକ୍ୟ ଉନିଟ୍ ଅଦର୍ମ ଲକୁ॰ ବିଚାର୍ ଆରେକ୍ କିସ୍ନା ଦଂସ ଏରି॰ ପାୟିଟ୍ ଜମାସି ଇରି ଏରି ମାୟା |
\v 8 ମାତର୍ ଏ ପ୍ରିୟ ବାୟିଲକ୍ଗୁଲ୍ ପର୍ବୁ॰ କାକେଲ୍ ଉକୁଟ୍ ଦିନ୍ ୱାଡିନ୍, ଆରେ ଅଜାର୍ ଦିନ୍ ଜେ ଉକୁଟ୍ ଦିନ୍ ୱାଡିନ୍, ଇ ମୁଲିକାଟେ ବିସୟ୍ ଇମ୍ଗୁଲ୍ ବାନା ଏର୍ମେର୍ |
\v 9 ଅଲସ୍ ଏଦା ଏଞ୍ଜି ଏ॰ଗୁର୍ତୁଲ୍ ଏତାକିଦାର୍, ମାତର୍  ମାପୃ ନିଜେଟ୍ ପାର୍ମାନ୍ ବିସୟ୍ରେନ୍ ଆୟ୍ ୱାଡିନ୍ ବିନସ୍ଟେ ଏରି॰ ଅଡାର୍ | ଅର୍ ପାଟିନ୍ ମନ୍ ବାଦ୍ଲାତାର୍, ଇଦ୍ ଅଣ୍ଡ୍ ଇଚା କେୟି ଇମ୍ ପାଟିନ୍ ଅଲସ୍ କେୟି କାକିଦାଣ୍ଡ୍
\v 10  ମାପୃନେ ଦିନ୍ ଚର୍ ୱାଦାନ୍ ୱାଡିନ୍ ୱାରି ଏଦି ସେୟା, ଆୟ୍ ସିରିସ୍ ମଗୁଲ୍ ପାଟିନ୍ ପେରିନ୍ ସବଦ୍ ନା ଲପ୍ ଏଦା, ଆରେ ମୁଲିକା ବାସ୍ତୁଲ୍ ପାଟିନ୍ ପେରିନ୍ ତାତି ପାୟିଟ୍ ତର୍ଲା ଏରି ସେୟାୱ୍, ଆରେ ପୁରିତ୍ ଆରେ ଆମାନ୍ ମାନଣ୍ଡି ନର୍ ଲକ୍ ତିୟାର୍ କେୟଣ୍ଡି ବାସ୍ତୁଲ୍ ପାଟିନ୍ କାରୁଦାୱ୍ |
\v 11 ଇ ପାଟିନ୍ ବିସୟ୍ଗୁଲ୍ ଇ ୱାଡିନ୍ ମାୟା॰ଗି ସେୟା, ଆଦିନ୍ ପାୟିଟ୍ ଇମ୍ଗୁଲ୍ ପେରିନ୍ ସୁକଲ୍ ଆରେ ବକ୍ତିନା ପିୟି॰ ଏଦା |
\v 12 ଆୟ୍ ୱାରଣ୍ଡି ଦିନ୍ ଦାପ୍ରେନ୍ ୱାରିଦା ଆଦି॰ କାସି ମାଣ୍ତୁର୍ ଏନାଦି॰ କି ଆୟ୍ କାର୍ୱି ସେୟା ଆରେ ମୁଲିକା ବାସ୍ତୁଲ୍ ପାଟିନ୍ କିସ୍ତିନ୍ ପେରିନ୍ ତାତିନା ତର୍ଲା ଏରି ସେୟାୱ୍ |
\v 13 ଆମ୍ ଗୁଲ୍ ଅଣ୍ତୁନେ ପାର୍ମାନ୍ ଆନୁସାରେନ୍ ପୁନେଦ୍ଟେ ମଗୁଲ୍ ଆରେ ପୁନେଦ୍ଟେ ପୁର୍ତି॰ କାକିଦାମ୍ | ଆଦ୍ ଦରମ୍ ଲକ୍ନେ ବାସେ ଏଦା |
\v 14 ଆଦି॰ ଏ ବାୟି ଲକ୍ ଇମ୍ଗୁଲ୍ ଇ ପାଟିଟେ ପାଟିନ୍ ବିସୟୁ॰ କାକିଦାର୍ ଆଦି॰ ଅଣ୍ତୁ॰ ପନ୍ଦ୍ତୁନ୍ ଏରେ ୱାଡିନ୍ କିଲୁମ୍ ମାନା ଆରେ ନିନ୍ଦା ଏରାୟେ॰ ସାନ୍ତିରେନ୍ ମାନଣ୍ଡି॰ ତଟ୍ସି ଏରି॰ ପାୟିଟ୍ ଜାରତାରେନ୍ ମାନି॰ ଏଦା |
\v 15 ଆରେ ଆମ୍ ଗୁଲନେ  ମାପୃ ପେରିନ୍ ବେଲା କାପଣ୍ଡି ରକ୍ୟା ଏରଣ୍ଡି ଏଞ୍ଜି ଏତାପୁର୍ | ଆମ୍ ଗୁଲନେ ଲାଡ୍ଟେ ବାୟି ପାଉଲ୍ ମେନ୍  ମାପୃ ଏଣ୍ତୁଂ ସିୟଣ୍ଡି ଗିୟାନ୍ ଅନୁସାରେନା ଇମ୍ଗୁଲୁ॰ କାକେଲ୍ ଆୟ୍ ୱାଡିନ୍ ଲେକାସି ମାୟାଣ୍ଡ୍ |
\v 16 ଅଣ୍ଡ୍ ଅଣ୍ତୁନେ ପାଟିନ୍ ଚିଟିଲ୍ତିନ୍ମେନ୍ ଇ ବିସୟ୍ଗୁଲ୍ ଲେକାସି ମାୟାଣ୍ଡ୍ ବୁଜ୍ ଏରି॰ କସ୍ଟଟେ ଏ॰ଗିଟ୍ ବିସୟ୍ ଆଲ୍ ମାୟା ସାସ୍ତ୍ରଟେ ୱେନ୍ ବିସୟ୍ଗୁଲ୍ ୱାଡିନ୍ ଅସିକିତ୍ ଆରେତିର୍ ମାନା ଲକୁ॰ ନିଜେନି॰ ନିଜେନି॰ ବିନାସ୍ ପାୟିଟ୍ଆୱ୍ ପାଟିନ୍ ୱିତ୍ସାପ୍ କେୟି କାରିଦାର୍ |
\v 17 ଆଦି॰ ଏ ବାୟିଲକ୍ ଇମ୍ ଆଗାଡିଟୁକ୍ ଇ ପାଟିନ୍ ପୁଞ୍ଜି ଜାରତା ଏରିମାନୁଟର୍, ଏରେ ବେଲା॰ ନିୟମ୍ ମାନ୍ ଏରା ଲକ୍ନେ ଉୟା କାମେଟେ ପାନ୍ଦ୍ତିନ୍ ସିର୍॰ଗି ତିର୍ମନଣ୍ଡି ବିସ୍ୱାସ୍ଟୁକ୍ ନସଟ୍ ଏର୍ମେର୍ |
\v 18 ମାତର୍ ଆମ୍ ଗୁଲନେ ପର୍ବୁ ଆରେ ଉଦାର୍ ସିୟାକ୍ ଯୀଶୁ କୀଷ୍ଟ॰ ଅନୁଗ୍ର ଆରେ ଗିୟାନ୍ନା ସାନ୍ଦୁର୍ | ଇଣ୍ଡି ଆରେ ପାଟିନ୍ ବେଲ୍ ଆରେକ୍ ଗଉରବ ଅଣ୍ତୁନେ! ଆମେନ୍ |
