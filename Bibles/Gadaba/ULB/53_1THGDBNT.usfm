\id 1TH
\ide UTF-8
\rem Copyright information: Creative Commons Attribution- Share Alike 4.0 License
\h 1 ତେସଲନିକିୟ
\toc1 ତେସଲନିକିୟ ମଣ୍ତଲିଂ ପାୟିଟ୍ ପାଉଲ୍ନେ ପର୍ତୁମ୍ଟେ ଚିଟି
\toc2 1 ତେସଲନିକିୟ
\toc3 1 ତେସଲନିକିୟ
\mt1 1 Thessalonians
\mt1 1 ତେସଲନିକିୟ
\c 1
\p
\v 1 ପାଉଲ୍, ସିଲା ଆରେ ତିମତି ଆବା ମାପୃ॰ ଆରେ ପର୍ବୁ ଯୀଶୁ କୀଷ୍ଟ॰ କାକେଲ୍ ମାନଣ୍ତି ତେସଲନିକିୟ ମଣ୍ତଲିଟେ ଲକୁ॰ କାକେଲ୍ ଇ ଚିଟି ଲେକାକିଦାମ୍ । ଅନୁଗ୍ର ଆରେ ସାନ୍ତି ଇମ୍ଗୁଲୁ॰ ଏକା ।
\v 2 ଆମ୍ ଗୁଲ୍ନେ ମାପୃ ଆରେ ଆବାନ୍ କାକେଲ୍ ଆମ୍ ଗୁଲ୍ ଆରେ ଇମ୍ଗୁଲ୍ନେ ବିସ୍ୱାସ୍ଟେ କାମେ, ଲାଡ୍ନା କେୟଣ୍ଡି କାମେ ଆରେ ଆମେ ପର୍ବୁ ଯୀଶୁ କୀଷ୍ଟନ୍ ବିସୟରେନ୍ ଇମ୍ଗୁଲ୍ନେ ଦ୍ରୁଡ୍ ବରସ୍ ବିସୟ୍ ପାଟିନ୍ ବେଲ୍ ମନେନ୍ ଏତାସି,
\v 3 ଆମ୍ ଗୁଲ୍ନେ ପାର୍ତନାରେନ୍ ଇମ୍ଗୁଲ୍ନେ ପିଦିର୍ ଉୟି ମାପୃ॰ ଇମ୍ ପାଟିନ୍ ଲକୁ॰ ପାୟିଟ୍ ପାଟିନ୍ବେଲ୍ ଦନ୍ୟବାଦ୍ ସିଗିଦାମ୍।
\v 4 ମାପୃନେ ଲାଡ୍ଟେ ବାୟି ଆରେ ବୁଡି ଲକ୍ ଆମ୍ ଗୁଲ୍ ପୁୟାମ୍ ଜେ ଇମୁ॰ ମାପୃ ଆସ୍କି ମାୟାଣ୍ଡ୍।
\v 5 ଏନାଦି॰ କି ଆମ୍ ଗୁଲ୍ନେ ନିୟାଟେ କାବୁର୍ ୱାୟ୍କେ ବାକ୍ୟରେନ୍ ମାନା, ମାତର୍ ସକ୍ତି, ସୁକଲ୍ ଆତ୍ମା ସାୟିଜ୍ରେନ୍ ଆରେ ପୁରା ନିସ୍ଚୟନା ଇମ୍ଗୁଲ୍ କାକେଲ୍ ଏଦେଟେ। ଇମ୍ଗୁଲ୍ନା ମାନ୍ଜି ଇମ୍ଗୁଲୁ॰ ପାୟିଟ୍ ଆମ୍ ଇମ୍ଗୁଲ୍ନା ଏଟେନ୍ ପାୟି॰ ଏଲି॰ କେନମ୍, ଆଦ୍ ଇମ୍ ପୁୟାର୍।
\v 6 ଆରେ ଇମ୍ଗୁଲ୍ ପେରିନ୍ ଦୁକ୍ବ ଏଦାନ୍ ବେଲ୍ ମେନ୍ ସୁକଲ୍ ଆତ୍ମା॰ ପେଲ୍‍ଟୁକ୍ ୱାରଣ୍ଡି କିର୍ଦେରେନ୍ ଇମ୍ଗୁଲ୍ ଆୟ୍ କାବୁରୁ॰ ଉୟିକେରିନ୍ ଆମୁ॰ ଆରେ ମାପୃ॰ କୁଣ୍ତୁନି ଏରିମାଟର୍।
\v 7 ଆଦି॰ ପାୟିଟ୍ ଇମ୍ଗୁଲ୍ ମାକିଦନିୟା ଆରେ ଆକାୟାନ୍ ମାନଣ୍ଡି ପାଟିନ୍ ବିସ୍ୱାସିତିଲି॰ ପେଲ୍ ଆଦର୍ସ ଏନର୍।
\v 8 ମାତର୍ ଇମ୍ଗୁଲୁ॰ ପେଲ୍‍ଟୁକ୍ ପର୍ବୁନେ ବାକ୍ୟ ଜେ ୱାୟ୍କେ ମାକିଦନିୟା ଆରେ ଆକାୟାରେନ୍ ୱେଣ୍ତୁସି ଏରା ଆଦ୍ ମାନା ଇମ୍ଗୁଲ୍ ମାପୃନେ ବିସ୍ୱାସ୍ ପାଟେ ପାଟିନ୍ଦିଗାଲ୍ ପୁଟ୍କାର୍ ଏରିମାୟା। ଆଦି॰ ଆୟ୍ ବିସୟ୍ରେନ୍ ଆମ୍ ଆରେ ଏନାଦ୍ ପକୁ॰ ଲଡା ମାନା।
\v 9 ଆଦି॰ ଅର୍ ନିଜେନ୍ ଆମ୍ ଗୁଲ୍ନେ ବିସୟ୍ରେନ୍ ପକୁଦାର୍, ଏନାଦି॰ କି ଏରେ ୱାଡିନ୍ ଇମ୍ଗୁଲୁ॰ ପେଲ୍ ଆମ୍ ଗୁଲ୍ ୱାଦାନ୍ ବେଲ୍ ସୁୱାଗତ୍ କେୟିମାଟର୍ ଆରେ ଇମ୍ଗୁଲ୍ ଏରେ ୱାଡିନ୍ ୱେନ୍ଦିସିଲି॰ ସାକାରି ଜିୱେଟେ ଆରେ ସତ୍ଟେ ମାପୃ॰ ସେବା କେଗି॰ ପାୟିଟ୍,
\v 10 ଆରେ ସାଦାନ୍ ପେଲ୍‍ଟୁକ୍ ସିଣ୍ତୁସି ମାନାକ୍ ଅଣ୍ତୁ॰ ସିଣ୍ଡି॰, ଆରେ ୱାରେଣ୍ଡି ରିସାଟୁକ୍ ଆମୁ॰ ରକ୍ୟା କେୟାକ୍, ସରଗ୍ଟୁକ୍ ୱାରାକ୍ ଯୀଶୁ॰ କାସିମାନଣ୍ଡି ବିସୟ୍ ଅର୍ ୱେଣ୍ତୁକିଦାର୍।
\c 2
\p
\v 1 ବାୟିସକ୍ ଇମ୍ଗୁଲ୍ ନିଜେନ୍ ପୁୟାର୍ ଜେ ଆମ୍ ଗୁଲ୍ ଇମ୍ତାନିର୍ ୱାରଣ୍ତି ଉଜେନି ଏରା ।
\v 2 ଆମ୍ ଇଦି॰ ଆଗାଡି ପିଲିପିୟା॰ ଏରେ ଦୁକ୍ ଆରେ ଅପ୍ମାନ୍ ସୟ୍ଏରିନମ୍ ଆଦ୍ ଇମ୍ଗୁଲ୍ ପୁୟାର୍, ମାତର୍ ପେରିନ୍ ବାଦା ମା॰ଗଡ୍ମେନ୍ ଆମେ  ମାପୃନେ ସାୟିଜ୍ନା ଇମ୍ କାକେଲ୍ ଅଣ୍ତୁନେ ନିୟାଟେ କାବୁର୍ ଦରଜ୍ନା ପରଚାର୍ କେନମ୍ ।
\v 3 ମାତର୍ ଆମ୍ ଗୁଲ୍ନେ ପରଚାର୍ ବୁଲ୍ଟୁକ୍ ପେପଣ୍ତି ଏରା, ଆରେ ଅସୁଚି ଉଦେସ୍ ରେନ୍ ମାନା ଆରେ ନାଡ଼ାପଣ୍ତି ଉଦେସ୍ରେନ୍ ମେନ୍ ମାନା ।
\v 4 ନିୟାଟେ କାବୁର୍ ୱେଣ୍ତୁକୁ॰ ପାୟିଟ୍  ମାପୃ॰ ଉନିଟେ ଜୟ ଏଞ୍ଜି ଆମ୍ ଗୁଲ୍ ଏଜା ଏରି ଇ ଦାଇତ୍ ଆମୁ॰ ସିନଣ୍ଡ୍ । ଆଦ୍ ଲକୁ॰ କିର୍ଦେ କେଗି॰ ପାୟିଟ୍ ମାନା ମାତର୍ ଗର୍ବେନେ ପରିକ୍ୟା କେୟାକ୍  ମାପୃ॰ କିର୍ଦେ କେଗି॰ ।
\v 5 ଇମ୍ଗୁଲ୍ତାନ୍ ପୁୟାର୍ ଆମ୍ ଏସେଲ୍ ମେନ୍ କୁସାମତି କେୟାମ୍, ଦନ୍ ପାୟ୍ଏରଣ୍ତି ଆସା ଡାବାକି॰ ପାୟିଟ୍ ଏନାମେନ୍ ପାଟେ ଆମ୍ ପକାମ୍, ଇଦି॰  ମାପୃ ଆମେ ସାକି ।
\v 6 ଏଂଗଡ୍ ମେନ୍ କୀଷ୍ଟଂ ପେରିତ୍ ୱାଡିନ୍ ଆମ୍ ଗୁଲ୍ ଅଦିକାର୍ ଦାବି କେନନ୍ ମେନ୍, ମାତର୍ ଇମ୍ ଗୁଲୁଂ ଟୁଂ ଆରେ ୱେନ୍ ଲକ୍ ଗୁଲୁଂ ଟୁଂ ଏଦାର୍, ଏର୍ ଆନୁଂ ନିୟାଟେ ଲକ୍ ଏଞ୍ଜି ଗୌରବ୍ ପାୟ୍ଏରିଂ ଚେଷ୍ଟାକେୟାନ୍ ।
\v 7 ଆମ୍ ଗୁଲ୍ କୀଷ୍ଟନେ ପେରିତ୍ତିଲ୍ ଏତାଲିନ୍ ଇନ୍ ପେଲ୍‍ଟୁକ୍ ଏନାଦ୍ମେନ୍ ପାୟ୍ଏରି॰ ଅଡ୍ତମ୍ମେନ୍ ମାତର୍ ଆୟା ସିଣ୍ତିଲି॰ ଏଟେନ୍ ଜତନ୍ କେଦା ଆନ୍ ଆୟ୍ ୱାଡିନ୍ ଇମ୍ଗୁଲୁ॰ ପେଲ୍ ନମ୍ରତାରେନ୍ ମାଟମ୍ ।
\v 8 ଆମ୍ ଇମ୍ଗୁଲୁ॰ ପେରିନ୍ ଆଲାଦ୍ ମାନ୍ତାଲିମ୍ ଆମ୍ ଗୁଲ୍ ଆୟ୍ୱାଡିନ୍ ଇମ୍ଗୁଲୁ॰  ମାପୃନେ ୱାୟ୍କେ ନିୟାଟେ କାବୁର୍ ମାନା ମାତର୍ ନିଜେଟେ ଜିୱେ ମେନ୍ ସିଗି॰ ଇଚାମାଟେ । ଏନାଦି॰ କି ଇମ୍ ଆମ୍ ଗୁଲ୍ନେ ଲାଡ୍ଟେ ଲକ୍ ମାଟର୍ ।
\v 9 ବାୟ୍ଲକ୍ ଆମେ ପରିସ୍ରମ୍ ଆରେ କସଟ୍ କେୟଣ୍ତି ଇମ୍ଗୁଲ୍ ନିୟାନା ପୁୟାର୍, ଇମ୍ଗୁଲ୍ କାକେଲ୍  ମାପୃନେ ନିୟାଟେ କାବୁର୍ ୱେଣ୍ତୁତାନ୍ବେଲ୍ ଏରୁ॰ ପେଲ୍ ବଜ୍ ଲାତାକି॰ ପାଣ୍ତୁଟମ୍, ଆମ୍ ଦିନ୍ ନାର୍କାମ୍ କାମେ କେନମ୍ ।
\v 10 ଇମ୍ଗୁଲ୍ ଆରେ ଏରେ ଲକ୍ ବିସ୍ୱାସ୍ କେନର୍ ଅରୁ॰ ତାଣ୍ତେରେଲ୍ ଆମେ ଆଚରନ୍ ଜେ ସୁକଲ୍, ନିୟାୟ୍ ଆରେ ଦୁସ୍ମାନୁଟେ ଇ ବିସୟ୍ରେନ୍ ଇମ୍ ଆରେ  ମାପୃ ମେନ୍ ସାକି ।
\v 11 ଇମ୍ଗୁଲ୍ ପୁୟାର୍ ଜେ ଆବା ନିଜେଟେ ସିଣ୍ତିଲି॰ ପେଲ୍ ଏଟେନ୍ ବେବଆର୍ କେଦାଣ୍ଡ୍, ଆନ୍ ଇମ୍ ପାଟିନ୍ ଲକୁ॰ ପେଲ୍ ଆୟ୍ ୱାଡିନ୍ ବେବଆର୍ କେନମ୍ ।
\v 12 ଆମ୍ ଇମ୍ଗୁଲୁ॰ ସାନ୍ତନା, ସିନମ୍ ଉସିୟାର୍ କେନମ୍ ଆରେ ଅଣ୍ତୁ॰ ରାଜି॰ ମାୟିମାରେନ୍ ପାୟି॰ ପାୟିଟ୍ ଅର୍ଗିଏରାକ୍  ମାପୃ॰ ଜୟ ୱାଡିନ୍ ପାୟି॰ ପାୟିଟ୍ ଆମ୍ ଇମ୍ଗୁଲୁ॰ ବଲିମତ୍ କେନମ୍ ।
\v 13 ଆରେ ମେନ୍ ଆମ୍ ଦିନ୍କେନ୍  ମାପୃ॰ ଦନ୍ୟବାଦ କେଗିଦାମ୍, ଏନାଦି॰ କି ଆମ୍ପେଲ୍‍ଟୁକ୍ ୱେଞ୍ଜି ଏରେବେଲ୍ ଇମ୍ଗୁଲ୍,  ମାପୃନେ ବାକ୍ୟ ଗରନ୍ କେନର୍, ଆଦ୍ ନର୍ଲକ୍ନେ ବାକ୍ୟ ୱାଡିନ୍ ଗରନ୍ କେନର୍, ସତ୍ ରେନ୍ ଆଦ୍  ମାପୃନେ ବାକ୍ୟ ଇମ୍ଗୁଲ୍ ବିସ୍ୱାସ୍ କେତାଲିନ୍ ଇନ୍ ତାଣ୍ଡ୍ରେଲ୍ କାମେକେଗିଦା ।
\v 14 ଏନାଦି॰ କି ଏ ବାୟିଲକ୍, ଇମ୍ଗୁଲ୍ କୀଷ୍ଟ ଯୀଶୁ॰ ପେଲ୍ ମାନଣ୍ଡି ଜିଉଦା ଦେସ୍ଟେ  ମାପୃ॰ ମଣ୍ତଲିଲି॰ କୁଣ୍ତୁନି ଏରିମାୟାର୍, ଏଟେନ୍ କି ଅର୍ ଜିଉଦିତିଲି॰ ଊନିଟ୍ ଏରେ ପାଟିନ୍ ଦୁକ୍ବ ଏରିମାଟର୍ ଇମ୍ଗୁଲ୍ମେନ୍ ନିଜେଟେ ଜାତିଲକୁ॰ ଉନିଟ୍ ଆୟ୍ୱାଡିନ୍ ଦୁକ୍ବ ଏରିମାୟାର୍ ।
\v 15 ଆୟ୍ ଜିଉଦିତିଲ୍ ପର୍ବୁ ଯୀଶୁ॰ ଆରେ ବାବବାଦିତିଲି॰ ୱାଟେତେନ୍ ଆଟେର୍ ଆରେ ଆମ୍ ଗୁଲୁ॰ ତାଡ୍ନା କେୟି ସାର୍ତର୍ ଅର୍  ମାପୃ॰ କିର୍ଦେମାନାଟର୍ ଆରେ ପାଟିନ୍ ନର୍ ଜାତିଲକ୍ନେ ବିରଦି,
\v 16 ଏନାଦି॰ କି ୱେନ୍ଜାତିତିଲି॰ ରକ୍ୟା ସିଗି॰ ପାୟିଟ୍ ଅରୁ॰ ପେଲ୍ ପର୍ଚାର୍ କେଗି॰ ଅର୍ ଆମ୍ ଗୁଲୁ॰ ଆଗଟ୍ତର୍, ଇ ୱାଡିନ୍ କେତାଲିନ୍ ଅର୍ ପାଟିନ୍ବେଲ୍ ନିଜେନ୍ ପାପ୍ରେନ୍ ପରିପୁରୁନ୍ ଏରିଦାର୍ ମାତର୍ ଅରୁ॰ ପେଲ୍  ମାପୃନେ ରିସା ୱାରିଦା ।
\v 17 ମାତର୍ ଏ ବାୟିତିଲ୍, ଆମ୍ ଗୁଲ୍ ମନ୍ନା ମାନା ମାତର୍ ମେନ୍ନା ତାୟେନି ବେଲା ପାୟିଟ୍ ଇମ୍ପେଲ୍‍ଟୁକ୍ ୱେନେଲ୍ ଏରିମାୟାମ୍ । ଇମ୍ଗୁଲ୍ନେ ପନ୍ଦ୍ ସୁଡୁ॰ ପେରିନ୍ ଇଚାନା ଚେସ୍ଟା କେୟିମାଟମ୍ ।
\v 18 ଇଦି॰ ପାୟିଟ୍ ଆମ୍ ଗୁଲ୍ ଇମ୍ଗୁଲୁ॰ ପେଲ୍ ୱାରି॰ ପାୟିଟ୍ ଇଚା କେୟିମାଟମ୍, ଆନ୍ ପାଉଲ୍ ପେରିନ୍ ତରେକ୍ ଇଚା କେୟିମାଟନ୍ ମତର୍ ସୟ୍ତାନ୍ ଆମୁ॰ ଆଗଟ୍ତେ ।
\v 19 ଆମେ ପର୍ବୁ ଯୀଶୁ ମାଣ୍ଡି ୱାଦନ୍ ବେଲ୍ ଅଣ୍ତୁ॰ ମୁୱାଟ୍ତିନ୍ ଆମ୍ ଗୁଲନେ ଆସା, କିର୍ଦେ କି ଗଉରବ୍ଟେ ମୁକୁଟ୍ ଆଦ୍ ଇମ୍ଗୁଲ୍
\v 20 ଇମ୍ଗୁଲ୍ ଆମ୍ ଗୁଲ୍ନେ ଗଉରବ୍ ଆରେ କିର୍ଦେଟେ ବିସୟ୍ ।
\c 3
\p
\v 1 ଇଦି॰ ପାୟିଟ୍ ଆମ୍ ଆରେ ସୟ୍ଏରି॰ ଅଡାଏରି ଆତିନିନ୍ ମାନି॰ ପାୟିଟ୍ ତିର୍ କେନମ୍ ।
\v 2 ଆରେ ଇମ୍ଗୁଲୁ॰ ତିର୍କେଗି॰ ଆରେ ବିସ୍ୱାସ୍ ବିସୟ୍ରେନ୍ ଉସିୟାର୍ ସିରି॰  ମାପୃନେ ଦାସ୍ ଆରେ କୀଷ୍ଟନେ କାବୁର୍ ୱେଣ୍ତୁପାକ୍ ଆମ୍ ବାୟି ତିମତି॰ ସୟ୍ତମ୍ ।
\v 3 ଏରେ ୱାଡିନ୍ ଏର୍ ଇ ପାଟିଟେ ଦୁକ୍ଟୁକ୍ କିଲିବିଲି ଏର୍ମେର୍ । ଆମ୍ ଗୁଲୁ॰ ପାୟିଟ୍ ତିୟାର୍ ଏରିମା ଏଞ୍ଜିଇମ୍ ଗୁଲ୍ତାନ୍ ନିଜେନ୍ ପୁୟାର୍ ।
\v 4 ଏନାଦି॰ କି ଆମ୍ ଗୁଲ୍ ଏରେ ଦୁକ୍ବ ପାୟ୍ଏରି॰ ଏଦା ଇଦ୍ ଆମ୍ ଇମ୍ଗୁଲୁ॰ କାକେଲ୍ ମାନ୍ବେଲେନ୍ ଆଗାଡି ଇମୁ॰ ତରୁ॰ ତରୁ॰ ପକିମାଟମ୍ ଆରେ ଆୟ୍ ୱାଡିନ୍ ଗଟ୍ ଏରି ମାୟା ଇମ୍ଗୁଲ୍ ଆଦ୍ ପୁୟାର୍ ।
\v 5 ଆଦି॰ ପାୟିଟ୍ ଏରେବେଲା॰ ପରିକ୍ୟା କେୟାକ୍ ଇମୁ॰ ପରିକ୍ୟା କେୟେଟି ସେୟ୍ଦାଣ୍ଡ୍ ଆରେ ଆମ୍ ଗୁଲ୍ କାମେକେୟଣ୍ଡି ଉଜେନ୍ ଏରି ସେୟ୍ଦା ଏଞ୍ଜି ନାର୍ସି କେରି ଆନ୍ ସୟ୍ଏରି॰ ଅଡା ଏରି ଇମ୍ ବିସ୍ୱାସ୍ ବିସୟ୍ରେନ୍ ପୁନୁ॰ ପାୟିଟ୍ ଲକୁ॰ ସୟ୍ତାନ୍ ।
\v 6 ମାତର୍ ଇଣ୍ଡି ତିମତି ଇମ୍ପେଲ୍‍ଟୁକ୍ ଆମ୍ପେଲ୍ ମାଣ୍ଡି ୱାରି ଇମେ ବିସ୍ୱାସ୍ ଆରେ ଲାଡ୍ ବିସୟ୍ରେନ୍ ଆମ୍ ଗୁଲ୍ ଏରେ ୱାଡିନ୍ ଇମ୍ଗୁଲୁ॰ ସୁଡୁ॰ ଇଚା କେଗିଦାମ୍ ଆୟ୍ୱାଡିନ୍ ଇମ୍ଗୁଲ୍ମେନ୍ ପାଟିନ୍ବେଲ୍ ଆମୁ॰ ଏତାସି ଆମ୍ ଗୁଲୁ॰ ସୁଡୁ॰ ଇଚାକେଗିଦାର୍, ଇ ବିସୟ୍ରେନ୍ ଆମୁ॰ ନିୟାଟେ କାବୁର୍ ସିମାୟାଣ୍ଡ୍
\v 7 ଇଦିନ୍ ପାୟିଟ୍ ଏ ବାୟି ଲକ୍, ଇମ୍ଗୁଲ୍ନେ ବିସ୍ୱାସ୍ ଉନିଟ୍ ଆମ୍ ଗୁଲ୍ ଆମେ ପାଟିଟେ ସଂକଟ୍ ଆରେ ଦୁକ୍ ବରେନ୍ ଇମ୍ଗୁଲ୍ନେ ବିସୟ୍ରେନ୍ ଉସିୟାର୍ ପାୟ୍ଏନମ୍ ।
\v 8 ଇମ୍ଗୁଲ୍ ପର୍ବୁ॰ ପେଲ୍ ତିର୍ ଏରିମାନଣ୍ଡି ୱେଞ୍ଜି ଆମ୍ ଗୁଲ୍ ଇଣ୍ଡି ସତ୍ ରେନ୍ ପିୟିଦାମ୍ ।
\v 9 ଆମ୍ ଗୁଲ୍ନେ  ମାପୃ॰ ମୁୱାଟ୍ତିନ୍ ଇମୁ॰ ଉନିଟ୍ ଆମ୍ ଏରେ ପାଟିନ୍ କିର୍ଦେ ପାୟ୍ଏରିମାମ୍ ଆଦି॰ ବାଦୁଲ୍ ନା ଇମୁ॰ ପାୟିଟ୍  ମାପୃ॰ ଏଟେନ୍ ଦନ୍ୟବାଦ୍ ସିଦାମ୍ ।
\v 10 ଇମ୍ଗୁଲୁ॰ ଏରେୱାଡିନ୍ ଆରେତରେକ୍ ସୁଡୁ॰ ଅଡ୍ତାମ୍ ଆରେ ଇମେ ବିସ୍ୱାସ୍ତିନ୍ ଏନାଦ୍ ତାୟେନିମାୟା, ଆଦ୍ ପୁରୁନ୍ କେଗି॰ ପାୟିଟ୍ ଆମ୍ ଦିନ୍ନାର୍କାମ୍ ପେରିନ୍ ପାର୍ତନା କେଗିଦାମ୍ ।
\v 11 ଆମେ ଆବା  ମାପୃ ନିଜେନ୍ ଆରେ ଆମେ ପର୍ବୁ ଯୀଶୁ ଇମ୍ଗୁଲୁ॰ କାକେଲ୍ ଆମ୍ ଗୁଲ୍ ୱାରି॰ ପାୟିଟ୍ ପାୱା ସିକାଣ୍ଡ୍ ।
\v 12 ଆରେ ଇମ୍ଗୁଲୁ॰ ପେଲ୍ ଆମେ ଲାଡ୍ ଏଟେନ୍ ସାନ୍ଦିଦା ଆୟ୍ୱାଡିନ୍ ପର୍ବୁ ଇମ୍ତାନିର୍ ଉକୁର୍ ଆରେକୁରୁ॰ ପେଲ୍ଟେ ଲାଡ୍ ଆରେ ପାଟିନ୍ ଲକୁ॰ ପେଲ୍ ଲାଡ୍ ଅଦିକ୍ଟୁ॰ ଅଦିକ୍ ସାନ୍ଦୁକାଣ୍ଡ୍ ।
\v 13 ଅଣ୍ଡ୍ ଇମ୍ଗୁଲ୍ ନେ ଗର୍ବେ ଡାଟ୍କେୟି ଇର୍କାଣ୍ଡ୍, ଏରେୱାଡିନ୍ ଆମ୍ ଗୁଲ୍ନେ ପର୍ବୁ ଯୀଶୁ ନିଜେଟେ ପାଟିନ୍ ସାଦୁଲକ୍ ନା ମାଣ୍ଡିୱାଦାନ୍ବେଲ୍ ଇମ୍ଗୁଲ୍ ଆମ୍ ଗୁଲ୍ନେ ଆବା  ମାପୃ॰ ମୁୱାଟ୍ତିନ୍ ସୁକଲ୍ ଆରେ ନିର୍ଦସ୍ ଏରି॰ ଏଦା ।
\c 4
\p
\v 1 ଏ ବାୟି ଲକ୍ ସାରା ସାରିଟେ ପାଟେ ଇଦ୍, ଏରେ ୱାଡିନ୍ ପିୟିକିର୍ନା  ମାପୃ॰ କିର୍ଦେକେଗି॰ ଏଦା, ଆୟ୍ ବିସୟ୍ରେନ୍ ଇମ୍ଗୁଲ୍ ଆମ୍ପେଲ୍‍ଟୁକ୍ ଏରେ ସିକ୍ୟା ପାୟ୍ଏରିମାର୍, ଆରେ ଇମ୍ ତାଣ୍ଡ୍ରେଲ୍ ଆୟ୍ ୱାଡିନ୍ ପିୟିଦାର୍, ଆୟ୍ ଅନୁସାର୍ନା ଇମ୍ଗୁଲ୍ ଆରେ ଅଦିକ୍ ସାନ୍ଦି॰ ପାୟିଟ୍ ଆମ୍ ଗୁଲ୍ ପର୍ବୁ ଯୀଶୁ॰ ପିଦିର୍ନା ଇମ୍ଗୁଲୁ॰ ଅନୁଗ୍ରଦ୍ କେୟି ଉସିୟାର୍ ସିଗିଦାମ୍
\v 2 ଆମ୍ ଗୁଲ୍ ପରବୁ ଯୀଶୁ॰ ଅଦିକାର୍ ଉନିଟ୍ ଇମ୍ଗୁଲୁ॰ ଏନା ଏନା ଆଦେସ୍ ସି ମାଟମ୍ ଆଦ୍ ତାନ୍ ଇମ୍ଗୁଲ୍ ପୁୟାର୍ ।
\v 3 ଏନାଦି॰ କି ଇମ୍ଗୁଲ୍ ଦାରି କାମେଟୁକ୍ ୱେନଲ୍ ଏରି ମାଣ୍ତୁର୍ ।
\v 4 ଆରେ ଏରେ ୱାଡିନ୍  ମାପୃନେ ବିସୟ୍ରେନ୍ ପୁନାଟେ ୱେନ୍ ଜାତିତିଲି॰ ୱାଡିନ୍ ମେନ୍ଟେ ଲାଲ୍ସା ଏରାୟେ॰
\v 5 ପାଟିନ୍ ଲକ୍ ସୁକଲ୍ ଆରେ ମାନ୍ୟନା ନିଜେଟେ ନିଜେଟେ ପାୟିଟ୍ ଆୟାସିଲି॰ ଗରନ୍ କେୟୁର୍,
\v 6 ଆରେ ଏରେ ୱାଡିନ୍ ଏର୍ମେନ୍ ଇ ବିସୟ୍ରେନ୍ ନିଜେଟେ ବାୟି॰ ନାଡାସି ଅଣ୍ତୁ॰ ଆୟାଲି॰ ଉମେର୍ ।  ମାପୃ ଇ ପାଟିଟେ ବିସୟ୍ରେନ୍ ଡଣ୍ଡ୍ ସିଦାଣ୍ଡ୍, ଆମ୍ ଆଗାଡି ଇମ୍ତାନିର୍ ଇ ବିସୟ୍ରେନ୍ ୱେଣ୍ତୁସି ଚେତ୍ନା ସିମାଟମ୍ ।
\v 7 ଏନାଦି॰ କି  ମାପୃ ଆମୁ॰ ଅସୁଚିନା ପିୟି॰ ପାୟିଟ୍ ମାନା ସୁକଲ୍ନା ପିୟି॰ ପାୟିଟ୍ ଅର୍ଗିମାୟାଣ୍ଡ୍ ।
\v 8 ଆଦି॰ ଏୟିଣ୍ଡ ଇଦି॰ ମାନ୍ ଏରାଣ୍ଡ୍, ଅଣ୍ଡ୍ ଲକୁ॰ ମାନା ମାତର୍ ଇମୁ॰ ସୁକଲ୍ ଆତ୍ମା ସିୟାକ୍  ମାପୃ॰ ମାନା ଏରାଣ୍ଡ୍ ।
\v 9 ବାୟିଲାଡ୍ ବିସୟ୍ରେନ୍ ଇମ୍ କାକେଲ୍ ଲେକାକି॰ ଲଡାମାନା, ଏନାଦି॰ କି ଇମ୍ଗୁଲ୍ ଉକୁର୍ ଆରେକୁରୁ॰ ଲାଡ୍ କେଗି॰ ପାୟିଟ୍  ମାପୃନ୍ ଉନିଟ୍ ମାୟିରିମାୟାର୍ ।
\v 10 ଆରେ ସତ୍ ରେନ୍ ପାଟିନ୍ ମାକିଦନିୟାନ୍ ମାନ୍ ବାୟିଲକୁ॰ ପେଲ୍ ଇମ୍ ଆଦ୍ କେଗିଦାର ।ଏ॰ଗଡ୍ମେନ୍ ଏ ବାୟିତିଲ୍ ଇମ୍ ଆରେ ଅଦିକ୍ ପେରିନ୍ ଲାଡ୍ କେୟୁର୍ ।
\v 11 ଆମ୍ ଗୁଲ୍ ଇମ୍ଗୁଲୁ॰ ପକଣ୍ଡି ପାଟେ ଅନୁସାରେନ୍ ଇମ୍ଗୁଲ୍ ନିଜେଟେ କାମେଲ୍ ନିଜେନ୍ କେୟି ସାନ୍ତିରେନ୍ ପିୟି॰ ପାୟିଟ୍ ଆମ୍ ଅନୁଗ୍ରଧ୍ କେଗିଦାମ୍ ।
\v 12 ଇ ୱାଡିନ୍ କେଗଡ୍ ଡାଣ୍ଡେଟେ ଲକୁ॰ ପେଲ୍ ନିୟାଟେ ଲକ୍ ଏଦାର୍ ଆରେ ଇମ୍ଗୁଲୁ॰ ଏନାଦ୍ ମେନ୍ ଅବାବ୍ ଏରା ।
\v 13 ଏ ବାୟିତିଲ୍ ସାଦାନ୍ ଲକୁ॰ ବିସୟ୍ରେନ୍ ଇମ୍ଗୁଲ୍ ପୁନାୟେ॰ ମାନି॰ ଆମୁ॰ ଇଚାମାନା, ବର୍ସା ମାନା ଲକୁ॰ ୱାଡିନ୍ ଇମ୍ଗୁଲ୍ ଦୁକ୍ରେନ୍ ରଦନ୍ କେମେର୍ ।
\v 14 ଏନାଦି॰ କି ଆମ୍ ଗୁଲ୍ ବିସ୍ୱାସ୍ କେଗିଦାମ୍ ଜେ ଯୀଶୁ ସାୟି ଆରେତରେକ୍ ଜିୱେ ଏରି ସିଲ୍ସିମାୟାଣ୍ଡ୍ ଆଟେକଡ୍  ମାପୃ ଜେ ଯୀଶୁ॰ ଉନିଟ୍ ସାୟଣ୍ଡି ଲକୁ॰ ଆୟ୍ ୱାଡିନ୍ ଯୀଶୁନା ସିଣ୍ତୁକିଦାଣ୍ଡ୍,
\v 15 ଆଦି॰ ଆମ୍ ଗୁଲ୍ ପର୍ବୁନେ ବାକ୍ୟ ଅନୁସାର୍ନା ଇମୁ॰ ଇଦ୍ ପକୁଦାମ୍; ଆମ୍ ଗୁଲ୍ ଏ॰ଗୁର୍ତୁଲ୍ ପର୍ବୁ ୱାଦାନ୍ ଆରେକ୍ ଜିୱେନା ସେୟ୍ଦାମ୍, ଆମ୍ ଏରେ ୱାଡିନ୍ ମେନ୍ ଏ॰ଗୁର୍ତୁଲ୍ ପର୍ବୁ॰ ବିସ୍ୱାସ୍ କେୟି ସାୟି ସେଞ୍ଜିମାର୍ ଅରୁ॰ ଆଗାଡି ପର୍ବୁ॰ ବେଟ୍ ଏରି॰ ସେନାମ୍ ।
\v 16 ଏନାଦି॰ କି ପର୍ବୁ ନିଜେନ୍ ପେରିନ୍ ସବଦ୍ ଟେ ଆଦେସ୍ ସି ମୁକ୍ୟ ଦୁତୁନ୍ ପଲେ ଆରେ  ମାପୃନେ ମରି ବାଜାନା ସର୍ଗେଟୁକ୍ ଇଡ୍ଗି ୱାଦାଣ୍ଡ୍ ଆଟେଲ୍ ଏରେ ଲକ୍ କୀଷ୍ଟ॰ ପେଲ୍ ମାଞ୍ଜି ସାୟିମାୟାର୍ ଅର୍ ପର୍ତୁମ୍ ଜିୱେ ଏରି ସିଲ୍ତାର୍ ।
\v 17 ଆଦିନ୍ କୁଣ୍ଡେଲ୍ ଆମ୍ ଗୁଲ୍ ଏ॰ଗୁର୍ତୁଲ୍ ଜିୱେନା ସେୟ୍ଦାମ୍, ପର୍ବୁନା ବେଟ୍ଗାଟ୍ ଏରି॰ ପାୟିଟ୍ ଆମ୍ ଗୁଲ୍ ଅର୍ନା ମଗୁଲ୍ ପୟ୍ତାନ୍ ସେୟାମ୍, ଆଲ୍ ଆମ୍ ପାଟିନ୍ବେଲ୍ ପର୍ବୁନା ସେୟ୍ଦାମ୍ ।
\v 18 "ଆଦି॰ ଇ ପାଟିଟେ ବାକ୍ୟ ଉନିଟ୍ ଇମ୍ଗୁଲ୍ ଉକୁର୍ ଆରେକୁରୁ॰ ସାନ୍ତନା ସିୟୁର୍ ।
\c 5
\p
\v 1 ଏ ବାୟିଲକ୍ ବେଲା ଆରେ ତାରିକ୍ ବିସୟ୍ରେନ୍ ଇମ୍ଗୁଲୁ॰ ପେଲ୍ ଲେକାକି॰ ଲଡାମାନା ।
\v 2 ଏନାଦି॰ କି ନାର୍କାମ୍ବେଲ୍ ଚର୍ ୱାଦାନ୍ ୱାଡିନ୍ ପର୍ବୁନେ ଦିନ୍ ୱାଦା ଇଦ୍ ଇମ୍ଗୁଲ୍ ନିୟା ପୁୟାର୍ ।
\v 3 ଏରେବେଲ୍ ଲକ୍ଗୁଲ୍ ସାନ୍ତିନାମାମ୍ ଆରେ ବିପତ୍ ମାନାଏଞ୍ଜି ପକେଟି ସେୟ୍ଦାର୍ ଆୟ୍ ବେଲେ ଅର୍ଗେନ୍ ଏରି ଜନମ୍ ସିଦାନ୍ ବେଲ୍ଟେ ବେଦ୍ନା ଦୁକା ୱାଡିନ୍ ଦାପ୍ରେନ୍ ଅର୍ନେ ବିନାସ୍ ଏଦା । ଆରେ ଅର୍ ଏରେ ୱାଡିନ୍ମେନ୍ ରକ୍ୟା ପାୟ୍ଏରି॰ ଅଡାର୍ ।
\v 4 ମାତର୍ ବାୟିତିଲ୍, ଇମ୍ଗୁଲ୍ ସିକାଟ୍ତିନ୍ ମାନାର୍ ଆଦି॰ ପାୟିଟ୍ ଆୟ୍ଦିନ୍ ଚର୍ ୱାଦାନ୍ ୱାଡିନ୍ ଇମ୍ଗୁଲୁ॰ ପେଲ୍ ଗଟ୍ଏରା ।
\v 5 ଏନାଦି॰ କି ଇମ୍ଗୁଲ୍ ପାଟିନ୍ ୱିଣ୍ଡ୍ଟେ ଆରେ ଦିନ୍ ବେଲେଟେ ସିଣ୍ଡିଲ୍ ମାସିଲ୍ ସିକାଟ୍ଟେ ଆରେ ନାର୍କାମ୍ଟେ ଏରାର୍ ।
\v 6 ଆଦି॰ ପାୟିଟ୍ ୱାର୍ ଆମ୍ ଗୁଲ୍ ୱେନ୍ ଲକ୍ ୱାଡିନ୍ ତୁୟୁ॰ ପାଣ୍ଡାମୁର୍, ମାତର୍ ଜାରତ୍ରେନ୍ କାସି ତୟିକ୍ନା ମାନି॰ କାମ୍ ବୁର୍ ।
\v 7 ଏରେ ଲକୁ॰ କୁର୍କାଲ୍ ୱାଦା ଅର୍ ନାର୍କାମ୍ବେଲ୍ ଅଡୁଦାର୍ ଆରେ ଏରେ ଲକ୍ ସରୁ॰ଗୁଦାର୍ ଅର୍ ନାର୍କାମ୍ବେଲ୍ ସରୁ॰ଗୁଦାର୍ ।
\v 8 ୱାର୍ ଆମ୍ ଗୁଲ୍ ୱିଣ୍ଡ୍ଟେ ସିଣ୍ଡିଲ୍ ମାସିଲ୍ ଏଦାନ୍ ପାୟିଟ୍ ବିସ୍ୱାସ୍ ଆରେ ଲାଡ୍ଟେ ସାଞୁ ଜଡା ଏରି ପରିତ୍ରାନ୍ ସିୟଣ୍ଡି ଆସାଟେ ଟପି ତାଲ୍ତିନ୍ ଜଗଡା ଏରି ତୟିକ୍ନା ମାନି॰ କାମ୍ ବୁର୍ ।
\v 9 ଏନାଦି॰ କି  ମାପୃ ଆମ୍ ଗୁଲୁ॰ ରିସାଟେ ବଡ୍ ନା ଏରି॰ ପାୟିଟ୍ ଆସ୍କାଣ୍ଡ୍ ମାତର୍ ପର୍ବୁ ଯୀଶୁ କୀଷ୍ଟ ଉନିଟ୍ ରକ୍ୟା ପାୟ୍ଏରି॰ ଆସ୍କିମାଣ୍ଡ୍ ।
\v 10 ଅଣ୍ଡ୍ ଆମ୍ ପାୟିଟ୍ ସାନଣ୍ଡ୍ ଏରେ ୱାଡିନ୍ ଆମ୍ ଗୁଲ୍ କାସିମା॰ଗଡ୍ ମେନ୍ ଆରେ ସାୟିମା॰ଗଡ୍ମେନ୍ ଅଣ୍ତୁନା ଜିୱେ ସେୟ୍ଦାମ୍ ।
\v 11 ଆଦି॰ ଏରେ ୱାଡିନ୍ କେୟିମାୟାର୍ ଆୟ୍ ୱାଡିନ୍ ଉକୁର୍ ଆରେକୁରୁ॰ ଉସିୟାର୍ସି ଉକୁର୍ ଆରେକୁରୁ॰ ଉନତି କେୟୁର୍ ।
\v 12 ଏ ବାୟି ଲକ୍ ଆମ୍ ଇମୁ॰ ଅନୁଗ୍ରଦ୍ କେଗିଦାମ୍ ଏରେ ଲକ୍ ଇମ୍ ତାଣ୍ଡ୍ରେଲ୍ କାମେ କେଗିଦାର୍ ଆରେ ପର୍ବୁନେ ସେବାରେନ୍ ଇମ୍ଗୁଲ୍ନେ ନେତା ଏରି ଆରେ ପର୍ବୁନେ ବାକ୍ୟ ଅନୁସାରେନ୍ ପିୟି॰ ପାୟିଟ୍ ଇମୁ॰ ତୟିକ୍ କେୟୁକ୍କିଦାର୍, ଅରୁ॰ ମାନ୍ୟକେୟୁର୍ ।
\v 13 ଆରେ ଆୟ୍ ଲକ୍ନେ କାମେ ପାୟିଟ୍ ଅରୁ॰ ପେରିନ୍ ଲାଡ୍ନା ଆଦର୍ କେୟୁର୍ ଉକୁର୍ ଆରେ କୁର୍ନା ସା॰ ଏରି ସାନ୍ତିରେନ୍ ମାଣ୍ତୁର୍ ।
\v 14 ଏ ବାୟି ଲକ୍ ଆମ୍ ଇମୁ॰ ନିବେଦନ୍ କେଗିଦାନ୍ ପସ୍କା ଲକୁ॰ ଉଡାସି ମାୟିର୍ପୁର୍, ଦୁର୍ବଲ୍ ଲକୁ॰ ଜତନ୍ ଉୟୁର୍, ସକ୍ତି ମାନା ଲକୁ॰ ସାନ୍ତନା ସିୟୁର୍ । ପାଟିନ୍ ଲକୁ॰ ପେଲ୍ ସାମାଲ୍ପୁର୍ ।
\v 15 ଜାରତା ମାଣ୍ତୁର୍ ଏରୁ॰ ପେଲ୍ ଉୟାଟେ ବାଦୁଲ୍ନା ଉୟାଟେ କାମେ କେମେର୍, ଇମ୍ଗୁଲ୍ ପାଟିନ୍ବେଲ୍ ଉକୁର୍ ଆରେକୁରୁ॰ ଆରେ ପାଟିନ୍ ଲକୁ॰ ନିୟାକେଗି॰ ଆରେ ପାଟିନ୍ ଲକୁ॰ ନିୟାକେଗି॰ ପାୟିଟ୍ ଚେସ୍ଟା କେୟୁର୍ ।
\v 16 ପାଟିନ୍ବେଲ୍ କିର୍ଦେ କେୟୁର୍ ।
\v 17 ପାଟିନ୍ ବେଲେନ୍ ପାର୍ତନା କେୟୁର୍ ।
\v 18 ପାଟିନ୍ ବେଲେନ୍ ପାଟିଟେ ବିସୟ୍ରେନ୍ ଦନ୍ୟବାଦ୍ ସିୟୁର୍, ଏନାଦି॰ କି ଇମ୍ ପେଲ୍‍ଟୁକ୍ କୀଷ୍ଟ ଯୀଶୁ॰ କାକେଲ୍ ଇଦ୍  ମାପୃନେ ଇଚା ।
\v 19 ସୁକଲ୍ ଆତ୍ମାମା॰ ସିଟ୍ମେର୍ ।
\v 20 ବାବବାନି ଅମାନ୍ୟ କେମେର୍ ।
\v 21 ମାତର୍ ପାଟିନ୍ ବିସୟ୍ ପରିକ୍ୟା କେୟୁର୍ ଏରେଦ୍ ନିୟାଟେ ଆଦ୍ ପାତି ଇରୁର୍ ।
\v 22 ପାଟିନ୍ ପ୍ରକାର୍ଟେ ଉୟାଟେ କାମେଟୁକ୍ ୱେନେଲ୍ ଏରି ସେଣ୍ତୁର୍ ।
\v 23 ସାନ୍ତି ସିୟାକ୍ ଆବା  ମାପୃ ନିଜେନ୍ ଇମ୍ଗୁଲୁ॰ ପୁରାପୁରୁନ୍ ସୁକଲ୍ କେକାଣ୍ଡ୍, ମାତର୍ ଆମେ ପର୍ବୁ ଯୀଶୁ କୀଷ୍ଟ ମାଣ୍ଡି ୱାଦାନ୍ ବେଲେନ୍ ଇମେ ଆତ୍ମା, ଜିୱେ, ମେନ୍ ପୁରା ନିର୍ଦସ୍ନା ଏକା ।
\v 24 ଇମୁ॰ ଅର୍ଗାକ୍ ସତିକାଟଣ୍ଡ୍ ଅଣ୍ଡ୍ ଆଦ୍ ସପଲ୍ କେଦାଣ୍ଡ୍ ।
\v 25 ଏ ବାୟି ଲକ୍ ଆମ୍ ଗୁଲୁ॰ ପାୟିଟ୍ ପାର୍ତନା କେୟୁର୍ ।
\v 26 ପାଟିନ୍ ବାୟି ଲକୁ॰ ସୁକଲ୍ ସକ୍ ସି କେରିନ୍ ଜୁୱାର୍ କେୟୁର୍ ।
\v 27 ପାଟିନ୍ ବାୟି ଲକୁ॰ କାକେଲ୍ ଇ ଚିଟିପଡାକି॰ ପାୟିଟ୍ ଆନ୍ ପର୍ବୁ॰ ପିଦିର୍ନା ଇମୁ॰ ପାର୍ମାନ୍ ସିଗିଦାନ୍ ।
\v 28 ଆମ୍ ଗୁଲନେ ପର୍ବୁ ଯୀଶୁ କୀଷ୍ଟନେ ଅନୁଗ୍ର ଇମ୍ଗୁଲନା ସ॰ଗେନ୍ ଏକା ।
