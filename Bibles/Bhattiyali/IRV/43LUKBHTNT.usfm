\id LUK
\ide UTF-8
\rem Copyright Information: Creative Commons Attribution-ShareAlike 4.0 License
\h लूका
\toc1 लूका
\toc2 लूका
\toc3 लूका
\mt1 Luke
\mt1 लूका
\c 1
\s परिचय
\p
\v 1 मतयां लोकां तिना गल्लां दा इतिहास लिखने च हथ लगाया हे, जड़ियां साड़े बिच होईयां न |
\v 2 जियां की जड़े पेहले ते ई इना गल्लां जो दिखणे बाले कने बचने दे सेवक थे तिना सांझो दीकर पुजाया |
\v 3 इस ताईं हे श्रीमान थियुफिलुस मिंजो बी ऐ ठिक लग्गा की मैं तिना सारियां गल्लां जो बिलकुल शुरू ते जांची परखी के तिना जो तेरे ताईं क्रमानुसार लिखें |
\v 4 ताकि तू ऐ जाणी ले, की जिना गल्लां दी तू पढ़ाई कितियो हे, सैह कितणियां अटल न |
\s यूहन्ना दे पैदा होंणे दी घोषणा
\p
\v 5 यहूदियां दे राजा हेरोदेस दे बेले अबिय्याह दी टोलिया च जकरयाह नाऐ दा इको याजक था, कने तिसदी घरे बाली हारुन बंशे दी थी जिसा दा ना ईलीशिबा था |
\v 6 सैह दोयो ई परमेश्वरे दे सामणे धर्मी थे, कने सैह प्रभु दे सारे हुक्मा जो कने विधियां पर सच्चे चलणे बाले थे |
\v 7 कने तिना दी कोई ओलाद नी थी, क्योंकी इलीशिबा बांज थी, कने सैह दोयो ई बुड्डे थे |
\v 8 जालु सैह अपणिया टोलिया दिया बारिया पर परमेश्वरे दे सामणे याजके दा कम्म करदा था |
\v 9 तां याजकां दिया रीतिया दे अनुसार तिसदे नाऐ  पर चिठ्ठी निकली, कि प्रभु दे मंदरे च जाई करी धूप बाल्ले |
\v 10 धूप लगाणे दे बेले सारे लोक बाहर खड़ोई करी प्राथना करा दे थे |
\v 11 तालू तिसयो प्रभु दा स्वर्गदूत धुपे दिया बेदिया दे सजे पासे खड़ुत्या दुसा |
\v 12 कने जकरयाह तिसयो दिखी करी घबराई गिया कने सैह बड़ा भरी डरी गिया |
\v 13 पर स्वर्गदूते तिसयो बोलया, "ओ जकरयाह डर मत क्योंकि तेरी प्राथना सुणी लेई हे, तेरिया घरे बालिया इको जाकत जमणा हे, कने तू तिसदा ना यूहन्ना रखया |
\v 14 कने तिजो ख़ुशी होंणी: कने मते लोकां तिसदे पैदा होंणे दिया बजा ने खुश होणा |
\v 15 क्योंकि तिनी परमेश्वरे दे सामने बड़ा महान होणा: कने तिनी कदी बी दाखरस कने कदी शराब नी पीणी हे ; कने तिनी अपणिया माऊ दे पेटे ला ई पबित्र आत्मा ने परिपूर्ण होई जाणा हे |
\v 16 कने तिनी इस्राएलियाँ चे मतयां जो तिना दे प्रभु परमेश्वरे दे पासे फेरणा हे |
\v 17 तिनी एलिय्याह दिया आत्मा कने सामर्थ्य च होई करी तिसदे अग्गे-अग्गे चलणा हे, ताकि बजुर्गां दा मन बाल बच्यां दे पासे फेरी दे, कने हुक्म नी मनणे बालयां जो धर्मियां दिया समझा पर लोऐ कने प्रभु ताईं इको खरी प्रजा तेयार करे |
\v 18 जकरयाऐ स्वर्गदूते ते पुछया, ''ऐ मैं कियां पता करे ? क्योंकि मैं तां बुड्डा हे, कने मेरी घरे बाली बी बुड्डी होई गियो हे |"
\v 19 स्वर्गदूते तिसयो जबाब दिता, "मैं जिब्राईल हे, जड़ा परमेश्वरे दे सामने खड़ोई रेंदा हे, कने मिंजो तेरे ने गल्लां करणा कने तिजो ऐ सुसमाचार सुणाणें ताईं भेजया हे |
\v 20 कने दिख जीस दिने दीकर ऐ सारियां गल्लां पुरियां नी होंगियां, तिस रोजे दीकर तू मौन ही रेंणा, कने तिजो ते बोली नी होंणा हे, क्योंकि तू मेरियां गल्लां दा भरोसा नी किता, जिना अपणे टेमे पर पूरियाँ होंणा हे |"
\v 21 लोक जकरयाह जो निय्याला दे थे कने बड़े हेरान होए की तिसयो मंदरे च इतणी देर कजो लगी ?
\v 22 जालु सैह मंदरे ते बाहर आया, तालु सैह तिना ने बोली नी सकया, तालू सैह समजी गे, की इसयो मंदरे च कोई दर्शण होऐ  न, कने सैह तिना ने इशारे करदा रिया, कने गूंगा होई गिया |
\v 23 जालु तिसदिया सेवा दे दिन पूरे होई गे, तां सैह अपणे घरे जो चली गिया |
\v 24 ईना दिना बाद तिसदी घरे बाली लेरथी होई ; कने पंज महीने दीकर अपणे आपे जो ऐ बोलीकरी लुकाई रखया |
\v 25 की आदमियां च मेरिया बदनामिया जो दुर करणे ताईं ईना दिना च प्रभुऐ मेरे उपर कृपा दृष्टि करिके मिंजो ताईं ऐसा किता हे |
\s यीशुऐ दे जन्म दी घोषणा
\p
\v 26 छेम्मे मिहने च परमेश्वरे दिया तरफा ते जिब्राईल स्वर्गदूते नासरत दे शेहरे च,
\v 27 इको क्वारिया बाल भेजया गिया | जिसा दी मंगणी दाऊदे दे घराने दे यूसुफ नाऐ दे इक मरदे ने होईयो थी ; तिसा क्वारिया दा ना मरियम था |
\v 28 कने स्वर्गदूते अन्दर आईकरी तिसा जो बोलया, "ख़ुशी कने तेरी जय हो, जिस पर परमेश्वरे दा अनुग्रेह होया हे | परमेश्वर तेरे सोगी हे | "
\v 29 सैह इस बचने ते बड़ी घबराई गेई, कने बोलणा लगी की ऐ कदेई बधाई हे ?
\v 30 स्वर्गदूते तिसा जो बोलया, "हे मरियम, डर मत, क्योंकि तिजो पर परमेश्वर दी कृपा होईयो हे |
\v 31 कने दीख, तू लेर्थिया होणा हे, कने तिजो इक जागत होणा ; कने तू तिसदा ना यीशु रखयां |
\v 32 कने तिनी बड़ा महान होणा ; कने तिसयो परमेश्वरे दा पुत्र बोलया जाणा ; कने प्रभु परमेश्वरे तिसयो तिसदे पिता दाऊद सिंहासन देंणा |
\v 33 कने तिनी याकूब दे टबरे च हमेशा राज करणा ; कने तिसदे राज्य दा कदी अन्त नी होणा |"
\v 34 मरियमा स्वर्गदूते जो बोलया, ऐ कियां होणा ? मैं तां कुसी बी मरदे जो जाणदी नी हे |"
\v 35 स्वर्गदूते तिसा जो जबाब दिता, "पबित्र आत्मा तिजो पर उतरणा हे कने परमेश्वरे दिया शक्तियाँ तिजो पर छांओं करणी ताईं तां जड़ा पबित्र जमणे बाला हे, सैह परमेश्वरे दा पुत्र बोलया जाणा |
\v 36 कने दिख तेरी रिश्तेदार ईलीशिबा दे बी बुडे बारे बच्चा होणे बाला हे, ए इसा दा छेमा महिना हे जिसा जो लोक बांज बोलदे थे |
\v 37 क्योंकी जड़ा बचन परमेश्वर दिया तरफा ते हुंदा हे सैह कदी खाली नी जांदा |''
\v 38 मरियमा बोलया, "दीख, मैं प्रभु दी दासी हे, मिंजो तेरे बचने दे अनुसार होऐ |" तालू स्वर्गदूत तिथू ते चली गिया |
\s मरियम दा इलीशिबा ने मिलणा जाणा
\p
\v 39 तिना दिना मरियम तौल्ली उठी करी री करी पाहड़ी देशे दे यहूदा दे इकी शेहरे जो गेई |
\v 40 कने जकरयाह दे घरे पुजिकरी इलीशिबा जो नमस्ते किते |
\v 41 जियां ई ईलिशिबा मरियमा दे नमस्ते सुणे, तियां ई तियां ई बच्चा तिसा दे पेटे च उछली पिया, कने इलीशिबा पबित्र आत्मा ने परिपूर्ण होई गेई |
\v 42 कने तिन्ना बड़े जोरे ने बोलया, "तू सारियां जनानियाँ छे बड़ी भरी धन्य हे, कने जड़ा तेरे पेटे च फल हे सैह बड़ा धन्य हे |
\v 43 कने ऐ अनुग्रेह मिंजो कतां ते होया, की मेरे प्रभु दी माँ मरे बाल आई ?
\v 44 कने दिख जियां ई तेरे नमस्ते बोलणे दी अबाज मेरे कन्ना च पेई तियां ई मेरे पेटे च बच्चा खुशिया ने उछली पिया |
\v 45 कने धन्य हे, सैह जिनी भरोसा किता की जड़ियाँ गल्लां प्रभु दिया तरफा ते बोलियाँ गियां न, सैह पुरियां होंणियां |"
\s मरियम दा स्तुति गान
\p
\v 46 तालु मरियमा बोलया, "मेरी जान प्रभु दा गुणगान करदी हे |
\v 47 कने मेरी आत्मा मेरा उद्धार करणे बाले परमेश्वरे ते बड़ी खुश होई |
\v 48 क्योंकि तिनी अपणिया दासियाँ दिया दीनता पर नजर पाई हे ; ताईं तां दिखा, हुण सारे युगां-युगां दे लोकां मिंजो धन्य बोलणा हे |
\v 49 क्योंकि तिनी शक्तिमाने मिंजो ताईं बड्डे-बड्डे कम्म कितयो न, कने तिसदा ना पबित्र हे |
\v 50 तिसदी दया तिना पर पिड़ियाँ ते लेई करी पीड़ियाँ दीकर बणी रेंदी हे, जड़े तिसदे डरदे न |
\v 51 तिनी अपणा जोर दसया, कने जड़े अपणे आपे जो बड्डे समझदे थे, तिना जो तित्तर-बित्तर करी दिता |
\v 52 तिनी बलवाना जो सिंहासन ते उतारी दिता ; कने गरीबां जो उच्चा करी दिता |
\v 53 तिनी भुखयाँ जो खरियां-खरियां चीजा ने रजाया, कने अमीरां जो खाली हथ कडी दिता |
\v 54 तिनी अपणे सेवक इस्राएल जो सम्भाली लिया ताकि अपणिया तिसा दया जो याद करे,
\v 55 जड़ी अब्राहम कने तिसदे खानदाने पर हमेशा रेंणी, जियां तिनी साड़े बाप दादयां ने बोलया था |"
\v 56 मरियम लगबग तिन मिहने तिसा सोगी रेई करी बापस गेई |
\s यूहन्ना बपतिस्मा देंणे बाले दा जन्म
\p
\v 57 तालु ईलीशिबा दा बच्चा पैदा करणे दा बगत पूरा होया, कने तिना इको पुत्र जमया |
\v 58 तिसा दे पड़ोसियां कने रिश्तेदारां ऐ गल सुणी करी की प्रभु ने तिसा पर बड़ी बडी दया किती हे, कने सैह तिसा सोगी बड़े खुश होऐ |
\v 59 कने जालु सैह अठमे रोजे तिसदा खतना करणे ताईं आये कने तिना तिसदा ना तिसदे पिता दे नाऐ पर जकरयाह रखणा लाया |
\v 60 तां तिसदिया माऊ बोलया, " नी ; इसदा ना यूहन्ना रखा ?"
\v 61 तिना तिसा जो बोलया, "ऐ ना तां तेरिया रिश्तेदारिया च कुसी दा बी नी हे |"
\v 62 तालु तिना तिस दे पिता जो इशारा करी के पूछया की तू इसदा ना क्या रखणा चांहदा हे ?
\v 63 कने तिनी लिखणे बाली पट्टी मंगाई करी लिख्या, "इसदा ना यूहन्ना हे, " कने सारे हेरान होऐ |
\v 64 तालु तिसदा मु कने जीभ जट्ट खुली गेई ; कने सैह बोलणा कने परमेश्वरे दा धन्यबाद करणा लगा |
\v 65 कने तिसदे अखे-बखे दे लोकां पर डर बेठी गिया ; कने तिना सारियां गल्लां दी चर्चा यहूदिया दे पाहड़ी देशे च फेली गेई |
\v 66 कने सारयां सुणनेबालयां लोकां अपणे मने च बिचार करिके बोलया, "ऐ बच्चा कदिया होंगा ? " क्योंकि इसदे सोगी प्रभु दा हथ था |
\s जकरयाह दा स्तुति-गान
\p
\v 67 कने तिसदा पिता जकराय पबित्र आत्मा ने परिपूर्ण होई गिया, कने भविष्यवाणी करणा लग्गा |
\v 68 प्रभु इस्राएल दा परमेश्वर धन्य हो, तिनी अपणे लोकां पर नजर पाई कने तिना जो मुकती दिती,
\v 69 कने अपणे सेवके दाऊद दे घराने च साड़े ताईं उद्धार दा सिंग निकाल्या,
\v 70 जियां तिनी अपणे पबित्र भविष्यद्वक्ताओं दे जरिये बोलया था, जड़े संसारे दे शुरू ते ई होंदे आये न,
\v 71 मतलव की साड़े दुशमणा ला, कने साड़े सारे बैरियाँ दे हथे ला साड़ा उद्धार किता हे,
\v 72 की साड़े बजुर्गां पर दया करिके अपनिया पबित्र बाचा जो याद करन,
\v 73 कने सैह कसम जड़ी तिनी साड़े पिता अब्राहम ने खादी थी,
\v 74 की तिनी सांझो ऐ देंणा, की जिसने असां अपणे दुश्मणा दे हथे ला बची करी,
\v 75 तिसदे सामणे पबित्रता कने धार्मिकता ने सारी उमर बीना डरयो तिसदी सेबा करदे रेन |
\v 76 कने हे बच्चे, तिजो परमेश्वरे दा भविष्यद्वक्ता बोलया जाणा, क्योंकि तू प्रभु दा रस्ता तैयार करणे ताईं अंगे-अंगे चलणा,
\v 77 की तिसदे लोकां जो उद्धार दा ज्ञान दे, जड़ा तिना दे पापा दीया माफिया ने मिलदा हे |
\v 78 ऐ साड़े परमेश्वरे दिया तिसा बडिया दया ने होणा ; जिदिया बजा ने सांझो पर स्वर्ग ते ब्यागा दी लोओ होंणी हे |
\v 79 ताकि नेहरे च कने मौत दिया छाआं च बोंणे बालयों जो लौ दे, कने साड़े पैरां जो शांति दे रस्ते पर चलाऐ |"
\v 80 कने सैह जाकत बडा कने आत्मा च बलशाली होंदा गिया, ओर इस्राएल दे सामणे ओंणे दीकर सैह बणां च रिया |
\c 2
\s यीशु दा जन्म
\p
\v 1 तिना दिना च ओगुस्तुस कैसर दिया तरफा ते हुकम होया की, सारे संसारे दे लोकां दा ना लिखे जान |
\v 2 ऐ पेहली ना लिखाई तिस बेले होई, जालु क्विरिनियुस सीरिया दा हाकिम था |
\v 3 कने सारे लोक ना लिखाणे ताईं अपणे-अपणे शेहरे जो गे |
\v 4 यूसुफ बी ताईं तां गलील दे नासरत शेहरे ते यहूदिया च दाऊद दे शेहर बैतलहम जो गिया था, क्योंकि सैह दाऊद दे घराने कने वंशे दा था |
\v 5 की अपणी मंगैतर मरियम जड़ी लेर्थी थी, तिसा सोगी जाईकरी ना लिखाऐ |
\v 6 तिना जो तिथू रेंदे तिसा दे जमणे दे दिन पुरे होई गे |
\v 7 कने तिना अपणा जेठा पुतर जमया कने तिसयो कपड़े च लपेटी करी खुरलिया च रखया ; क्योंकि तिना ताईं सराआ च जगा नी थी |
\s स्वर्गदूते दे जरिये पुआलां जो खबर
\p
\v 8 कने तिस देशे च कितणे ई पुआल थे, जड़े मैदाना च रेई करी अपणे धंणे दा पैरा दिंदे थे |
\v 9 कने प्रभु दा इको दूत तिना बखे आई खड़ुता ; कने प्रभु दा तेज तिना दे चारो पास्से चमकया, कने सैह बड़े डरी गे |
\v 10 तालु स्वर्गदूते तिना ने बोलया, "डरा मत ; दिखा मैं तुहान्जो इको बड़ी खुशिया दी सुसमाचार सुणांदा जड़ी सारे लोका ताईं हे,
\v 11 की अज दाऊद दे शेहरे च तुहाड़े ताईं इको उद्धारकर्ता जमया हे, ऐई मसीह प्रभु हे |
\v 12 इसदा पता तुहाड़े ताईं ऐ हे, की तुहान्जो इको बच्चा कपड़े च लपेटया कने खुरलिया च पिया मिलणा हे |"
\v 13 तालु स्वर्गदूते दे कने-कने इको स्वर्गदूते दी टोली परमेश्वरे दी स्तुति कने ऐ बोलदे होए दुस्से,
\v 14 "स्वर्ग च परमेश्वरे दी महिमा कने धरतिया पर जिना लोकां ते सैह खुश हे शांति हो |"
\v 15 जालु स्वर्गदूत तिना बखे ते स्वर्गे जो चली गे, तालु पुआलां अपु चे बोलया, "ओआ, असां बैतलहम जाई करी ऐ गल जड़ी होइयो हे, कने जिसयो सांझो प्रभु ने दसया हे तिसयो दिखदे न |"
\v 16 कने तिना फट जाईकरी मरियम कने यूसुफ जो कने खुरलिया च तिस बच्चे जो पिया दिखया |
\v 17 ईना जो दिखिकरी सैह गल जड़ी इस बच्चे दे बारे च तिना ने बोलियो गेई थी सबना जो दसी |
\v 18 कने सारे सुणनेबाले तिना गल्लां ने बड़े हेरान होऐ  जड़ियाँ गल्लां तिना पुआलां बोलियां |
\v 19 पर मरियम इना सारियां गल्लां जो मने च रखीकरी सोचदी रेई |
\v 20 कने पुआल जियां तिना ने बोलया गिया था, तियां ही सारा सुणिकरी कने दिखिकरी परमेश्वरे दी महिमा कने स्तुति करदे बापस चली गे |
\s यीशु दा नामकरण
\p
\v 21 जालु अठ रोज पुरे होए, कने तिसदे खतने दा टेम आया, तां तिसदा ना यीशु रखया, जड़ा स्वर्गदूते तिसदे पेटे च ओंणे ते पेहले बोलया था |
\v 22 जालु मूसा दिया व्यवस्था दे अनुसार तिना दे शुद्ध होंणे दे दिन पुरे होऐ तां सैह तिसयो यरूशलेम लेई गे, ताकि तिसयो प्रभु दे सामणे लेई ओंन |
\v 23 जियां की प्रभु दीया व्यवस्था च लिखया हे : "हर जेठा पुतर प्रभु ताईं पबित्र होणा |"
\v 24 प्रभु दी व्यवस्था दे बचना दे अनुसार, "पंडुकों दा इको जोड़ा, या कबुतरां दे दो बच्यां दी बलि दिया |"
\s मंदरे च यीशुऐ दा अर्पण
\p
\v 25 ओर कने दिखा, यरूशलेम च शमौन नाऐ दा इको आदमी था, कने सैह आदमी बड़ा धर्मी कने भक्त था ; कने इस्राएल दी शांतिया दी नियाल रखा दा था, कने पबित्र आत्मा तिस पर थी |
\v 26 कने तिसयो पबित्र आत्मा ते चेताबनी होई थी, जालु दीकर तू प्रभु दे मसीह जो नी दिखी लेंगा, तालु दीकर तू मरणा नी हे |
\v 27 कने सैह आत्मा दे सिखाने ने मंदरे च आया ; कने जलु माता पिता यीशुऐ जो अंदर लेई आये, ताकि तिस ताईं व्यवस्था दे रीती रिबाजां दे अनुसार करन,
\v 28 तां तिनी तिसयो गोदा च लिया कने परमेश्वरे दा धन्यबाद करिके के बोलया,
\v 29 "हे स्वामी, हुण तू अपणे सेवके जो अपणे बचने दे अनुसार शांतिया ने बिदा करदा हे ;
\v 30 क्योंकि मेरिया अखी तेरे उद्धार जो दिखी लिया हे |
\v 31 जिसयो तू सारे देशे दे लोकां सामणे बणाया हे |
\v 32 ताकि सैह होर जातियां जो लोओ देणे ताईं जोत हे, कने तेरे अपणे लोक इस्राएल दी महिमा करन |
\v 33 कने तिसदे माता पिता तिना सारियां गल्लां जड़िया तिसदे बारे च बोलियां जान्दियां थियां, सैह तिना गल्लां ने बड़े हेरान हुंदे थे |
\v 34 तालु शमौने तिना जो आशीष देईकरी, तिदिया माता मरियम ने बोलया, "दिख, सैह तां इस्राएल च बतेरयां दे गिरणे कने उठणे ताईं, कने इको ऐसा नशाण होणे ताईं बणाया गिया हे, जिसदे खिलाफ च गल्लां कितियाँ जाणियां न,
\v 35 तेरी जान बी तलबारा ने आर-पार विनी जाणी इसने बतेरयां दे दिले दे बिचार प्रगट होणे न |''
\s हन्नाह दी गबाई
\p
\v 36 कने अशेर दे गोत्रे ला हन्नाह नाऐ दी फनुएल दी इको कुड़ी भविष्यद्वक्ता थी: कने सैह बड़ी बुडी थी, सैह बयाह होणें ला सतां साला दीकर अपणे घरे बाले ने रेई पाई थी |
\v 37 सैह चोरासियाँ सालां दी बिधबा थी: कने सैह मंदरे जो नी छडती थी पर दिन रात बरत कने प्राथना करी-करी उपासना करदी थी |
\v 38 सैह तिस बेले ओथु आईकरी परमेश्वर दा धन्यबाद करणा लगी, कने तिना सारयां ने, जड़े यरूशलेम दे छुटकारे दी राह दिखदे थे, तिसदे बारे च गल्लां करणा लगी |
\s नासरत जो बापस जाणा
\p
\v 39 कने जालु सैह प्रभु दीया व्यवस्था दे अनुसार सारा कुछ करी बेठे तां सैह गलील च अपणे शेहर नासरत जो बापस चली गे |
\v 40 बच्चा बडा कने जोरे बाला होंदा गिया ; कने अकला बाला होंदा गिया ; केन परमेश्वरे दा अनुग्रेह तिस पर था |
\s बच्चा यीशु मंदरे च
\p
\v 41 तिसदे माता पिता हर साल फसह दे त्योहारे दे दिने यरूशलेम जांदे थे |
\v 42 जालु सैह बाहरां सालां दा होया, तालु सैह त्योहारे दे रिबाजे ने अनुसार यरूशलेम जो गिया |
\v 43 जालु सैह तिना दिना जो पूरा करिके के बापस ओणा लग्गे, तां सैह जागत तिथू ई रेई पिया, कने ऐ गल तिसदे माता पिता जो इसा गल्ला दा पता नी था |
\v 44 सैह ऐ समजीकरी, की सैह होर लोकां सोगी होंणा, कने सैह अपणे रिश्तेदार कने जान पछेणा बालयां च तोपणा लग्गे |
\v 45 पर जालु नी मिल्ला, तां सैह तोपदे-तोपदे यरूशलेम बापिस चली गे |
\v 46 कने तिन्ना रोजां बाद तिना जो सैह मंदरे च उपदेशकां दे बिच बेठ्या, कने तिना जो सुनदे कने तिना ते सबाल पुछदे मिल्ला |
\v 47 कने जड़े बी तिसयो सुंणा दे थे, सैह तिसदिया समझा कने तिसदे उतरां ला हेरान थे |
\v 48 तालु सैह तिसयो दिखिकरी हेरान होऐ, कने तिसदिया माता तिसयो बोलया, "पुत्र, तू सांझो ने ईयो दिया व्यवहार कजो किता ? दिख, तेरे पिता कने मैं तिजो कुड़ते होऐ तिजो तोपा दे थे |"
\v 49 तिनी तिना ने बोलया, "तुसा मिंजो कजो तोपा दे थे ? क्या तुहान्जो पता नी था, की मिंजो अपणे पिता दे घरे होना जरूरी हे ?"
\v 50 पर जड़ी गल तिनी तिना ने बोली, तिना सैह गल समझी नी |
\v 51 तालु सैह तिना कने गिया, कने नासरत च आया, कने तिना दे कुले च रिया ; कने तिसदिया माता ऐ सारियां गल्लां मने च रखियाँ |
\v 52 ओर यीशु अकला कने डील-डौल च कने परमेश्वर कने आदमिये  दे अनुग्रेह च अग्गे बददा गिया |
\c 3
\s यूहन्ना बपतिस्मा देंणे बाले दा संदेशा
\p
\v 1 तिबिरियुस कैसरे दे राज्य दे पद्रमें साले च जालु पुन्तियुस पिलातुस यहूदिया दा हाकिम था, कने गलील च हेरोदेस ना चौथाई दा इतुरैया, कने त्रखोनितिस च, तिसदा भाई फिलिप्पुस, कने अबिलेने च लिसानियास चौथाई दे राजे थे |
\v 2 कने जालु हन्ना कने कैफा बड्डे याजक थे, तिस बग्ते परमेश्वरे दा बचन बंणे च जकरयाह दे पुत्र यूहन्ना बाल पुज्जा |
\v 3 कने सैह यरदन दे अखे-बखे दे सारे देशां च जाइकरी, पापां दी माफी ताईं मन बदलने दे बपतिस्मा दा प्रचार करणा लग्गा |
\v 4 जिआं यशायाह भविष्यद्वक्ता दे बोलयो बचना दीया कताबां च लिखया हे, "बंणे च इको पुकारेबाले दी अबाज सुणुआ दी हे की 'प्रभु दा रस्ता तैयार करा, कने तिदियां सड़कां सिदियाँ बणा |
\v 5 हर इको घाटी भरी दिती जाणी, कने हर इको पहाड़ कने टीला थेले करी देणा ; कने जड़ा डेरा हे सीधा, कने जड़ा उच्चा हे सैह निचा हे कने सैह चौरस रस्ता बणना |
\v 6 कने हर प्राणी परमेश्वरे दे उद्धारे जो दिखणा हे ' |"
\v 7 जड़ी भीड़ा दी भीड़ तिसते बपतिस्मा लेणे ताईं निकली करी ओंदी थी, सैह तिना जो बोलदा था की, "हे सांपा दे बच्चों, तुहान्जो कुनी दसया, की ओणेबाले गुस्से ते नठा |
\v 8 मन बदलने जोगी फल लोआ ; कने अपणे-अपणे मने च ऐ मत सोचा, की साड़ा पिता अब्राहम हे ; क्योंकि मैं तुहान्जो ने बोलदा हे की, परमेश्वर इना पथरां ते अब्राहम ताईं ओलाद पैदा करी सकदा हे |
\v 9 कने हुण ही कुलाड़ी रुखां दीया जड़ा पर रखियो हे, इस ताईं की जड़ा रुख खरा फ़ल नी दिंदा, सैह बडी कने अग्गी च फुकी देणा |"
\v 10 कने लोका तिसते पुछया, "तां असां क्या करन ?"
\v 11 तिनी तिना जो जबाब दिता, "जिसदे बाल दो कुरते हेन ? सैह तिसने बंडी लिया जिसदे बाल नि हे कने जिसदे बाल खाणां हे, सैह बी इयां करन |"
\v 12 कने महसूल लेणेबाले बी बपतिस्मा लेंणा आये, कने तिसते पुछया, "हे गुरु, असां क्या करन ?"
\v 13 तिनी तिना जो बोलया, "जड़ा तुहान्जो ताईं बणाया हे, तिसते जादा मत लेंदे |"
\v 14 कने सपाईयां बी तिसते पुछया, "असां क्या करन ? " तिना-तिना जो बोलया, "कुसी ने लड़ाई मत करदे, कने कुसी पर झूठा दोष मत लगांदे, कने अपणिया तनखाई पर खुश रेंणा |
\v 15 जालु सारयां लोकां आस लगाईयो थी, कने सारे अपणे-अपणे मने च यूहन्ना दे बारे च सोचा दे थे, की सैह ई मसीह ता नी हे |
\v 16 तां यूहन्ने सारयों जो जबाब दिता, "मैं तां तुहान्जो पाणिये ने बपतिस्मा दिंदा हे, पर सैह ओणेबाला हे, सैह मिंजो ते बी शक्तिशाली हे ; मैं तां तिस जोगा बी नी हे की तिसदे बूटा दे बन बी खोली सके, तिनी तुहान्जो पबित्र आत्मा ने कने अग्गी ने बपतिस्मा देंणा हे |
\v 17 तिसदा सूप, तिसदे हथे च हे ; कने तिनी अपणा खेतर डंगे ने साफ करणा ; कने कणका जो अपणे खेतरे च गिठा करगा, पर भुऐ  जो अग्गी च फुकी देंणा हे, सैह अग्ग कदी नि बुझदी हे |"
\v 18 सैह बड़ियाँ सारियां शिक्षा देईकरी लोकां जो सुसमाचार सुणांदा रिया |
\v 19 पर तिनी चौथाई देशे दे राजा हेरोदेस जो तिसदे दे भाई फिलिप्पुस दिया घरे बाली हेरोदियास दे बारे च, कने तिना दे सारे बुरे करमा दे बारे च जड़े तिनी कितयो थे, तिना दी निंदा किती |
\v 20 तां ई तां हेरोदेसे सारयां ते बड़ी करी बुरा कम्म किता, की यूहन्ना जो जेला च पाई दिता |
\s यीशु दा बपतिस्मा
\p
\v 21 जालु सारे लोकां बपतिस्मा लिया, कने यीशु बी बपतिस्मा लेईकरी प्राथना करा दा था, तां अम्बर खुली गिया |
\v 22 कने पबित्र आत्मा शरीरे दे रुपे च कबुतर बणीकरी तिस पर उतरी, कने आकाशबाणी होई: "तू मेरा प्यारा पुत्र हे, मैं तिजो ला खुश हे |
\s यीशु दा खानदान
\p
\v 23 जालु यीशु अपु उपदेश करनया लग्गा तां सैह लगबग तियां सालां दा था कने (जदिया समझया जांदा हे) की यूसुफ दा पुत्र था ; कने एली दा,
\v 24 कने मत्तात दा, कने सैह लेवी दा, कने सैह मलकी दा, कने सैह यन्ना दा, कने सैह यूसुफ दा,
\v 25 कने सैह मत्तित्याह दा, कने सैह ओमोस दा, कने सैह नहूम दा, कने सैह असल्याह दा, कने सैह नोगह दा,
\v 26 कने सैह मात दा, कने सैह मत्तित्याह दा, कने सैह शिमी दा, कने सैह योसेख दा, कने सैह योदाह दा,
\v 27 कने सैह यूहन्ना दा, कने सैह रेसा दा, कने सैह जरुब्बाबिल दा, कने सैह शालतियेल दा, कने सैह नेरी दा,
\v 28 कने सैह मलकी दा, कने सैह अद्दी दा, कने कोसाम दा, कने सैह इलमोदाम दा, कने सैह एर दा,
\v 29 कने सैह येशु दा, कने सैह इलाजार दा, कने सैह योरीम दा, कने सैह मत्तात दा, कने सैह लेवी दा,
\v 30 कने सैह शमौन दा, कने सैह यहूदाह दा, कने सैह यूसुफ दा, कने सैह योनान दा, कने सैह इलयाकिम दा,
\v 31 कने मलेआह दा, कने सैह मिन्नाह दा, कने सैह मत्तता दा, कने सैह नातान दा, कने सैह दऊद दा,
\v 32 कने सैह यिशै दा, कने सैह ओबेद दा, कने सैह बोअज दा, कने सैह सलमोन दा, कने सैह नहशोन दा,
\v 33 कने सैह अम्मीनादाब दा, कने सैह अरनी दा, कने सैह हिस्रोन दा, कने सैह फिरी स दा, कने सैह यहूदाह दा,
\v 34 कने सैह याकूब दा, कने सैह इसहाक दा, कने सैह अब्राहम दा, कने सैह तिरह दा, कने सैह नाहोर दा,
\v 35 कने सैह सरुग दा, कने सैह रुऊ दा, कने सैह फिलिग दा, कने सैह एबिर दा, कने सैह शिलह दा,
\v 36 कने सैह केनान दा, कने सैह अरफक्षद दा, कने सैह शेम दा, कने सैह नूह दा, कने सैह लिमिक दा,
\v 37 कने सैह मथूशिलह दा, कने सैह हनोक दा, कने सैह यिरिद दा, कने सैह महललेल दा, कने सैह केनान दा,
\v 38 कने सैह एनोश दा, कने सैह शेत दा, कने सैह आदम दा, कने सैह परमेश्वरे दा था |
\c 4
\s यीशु दी परीक्षा
\p
\v 1 फिरी यीशु पबित्र आत्मा ने परिपूर्ण होई करी यरदन ला बापस आया ; कने चालियाँ रोजां दीकर आत्मा दे सिखाणे ने बणे च गुमदा रिया ;
\v 2 कने शेतान तिसदी परीक्षा करदा रिया | तिना रोजां च तिनी कुछ नी खादा कने जालु सैह रोज पुरे होई गे, तालु तिसयो भूख लग्गी |
\v 3 कने शेतान े तिसयो बोलया, "अगर तू परमेश्वरे दा पुत्र हे तां इसी पथरे जो बोल की, तू रोटि बणी जा |"
\v 4 यीशुऐ तिसयो जबाब दिता, "लिखया हे: आदमी सिर्फ रोटिऐ ने जिंदे नी रेणा |"
\v 5 तालु सैह शेतान तिसयो लेई गिया कने पल भर च ई सारे संसारे दे राज्य तिसयो दस्से |
\v 6 कने तिसने बोलया, मैं ऐ सारे हक, कने सारा इना दा वैभब तिजो दिंगा, क्योंकि सैह मिंजो दितया हे: कने जिसयो दिल करदा तिसयो देई दिंदा हे |
\v 7 इस ताईं अगर तू मिंजो प्रणाम करगा, तां ऐ सारा तेरा होई जाणा |"
\v 8 यीशुऐ तिसयो जबाब दिता, "लिखया हे: 'तू अपणे परमेश्वरे जो नमस्ते कर ; कने तिसदी ई उपासना कर ' |"
\v 9 तालु तिनी तिसयो यरूशलेम च लेई जाईकरी मंदरे दे कंगूरे च खड़ेरया, कने तिसयो बोलया, "अगर तू परमेश्वरे दा पुत्र हे, तां अपणे आपे जो ऐथू ते थले फेंकी दे |
\v 10 क्योंकि लिखया हे, 'तिनी तेरे बारे च अपणे स्वर्गदूता जो हुक्म देंणा, की सैह तिजो बचान |'
\v 11 कने 'तिना तिजो हथो हथ चुकी लेंणा पर ईयां ना हो की तेरे पैरां च पथरे ने लग्गी जा ' |"
\v 12 यीशुऐ तिसयो जबाब दिता, ऐ बी बोलया गिया हे: 'तू अपणे प्रभु परमेश्वरे दी परीक्षा मत करदा ' |"
\v 13 जालु शेतान सारियां परीक्षां करी बैठा, तालु सैह थोड़ी देरां ताईं तिसदे बखे ते चली गिया |
\s यीशुऐ दी सेवा दी शुरुआत
\p
\v 14 फिरी यीशु आत्मा दे सामर्थ्य ने परिपूर्ण होई करी गलील जो बापिस गिया, कने तिसदी चर्चा अखे-बखे दे देशां च फेली गेई |
\v 15 कने सैह तिना ई आराधनालयां च उपदेश करदा रिया, कने सारे तिसदी बड़ाई करदे थे |
\s नासरत च यीशु दी बेजती
\p
\v 16 कने सैह नासरत आया ; जिथू पलया बडोयो था ; कने अपणे रबाजे दे अनुसार सब्त दे रोजे पड़ने ताईं आराधनालय च जाईकरी खड़ोई गिया |
\v 17 यशायाह भविष्यद्वक्ता दी कताब तिसयो दिती, कने तिनी कताब खोलिकरी सैह जगा कडी जिथू ऐ लिखया था:
\v 18 "प्रभु दी आत्मा मिंजो पर हे, इस ताईं तिनी कंगालां जो सुसमाचार सुनाणे ताईं मेरा अभिषेक कितया हे, कने मिंजो इस ताईं भेजया हे, की केदियां जो छुटकारे दा कने अन्नयां जो नजर मिलण दा सुसमाचार दा प्रचार करें कने कुचले होयां जो छुडां,
\v 19 कने प्रभु दे खुश रेणें दे साले दा प्रचार करें |"
\v 20 तालु तिनी कताब बंद करी के सेव्के दे हथे च देई दिती, कने बैठी गिया: कने आराधनालय दे सारे लोकां दियां नजरां तिस पर थियां |
\v 21 तालु सैह तिना ने बोलणा लग्गा, "अज ई ऐ लेख तुहाड़े सामणे पूरा होया हे |"
\v 22 कने सारयां लोकां तिसदी प्रशंशा किती, जड़ियाँ अनुग्रेह दियां गल्लां तिसदे मुए ते निकलदियां थियां, तिना ते हेरान होए ; कने बोलणा लग्गे, "क्या ऐ यूसुफे दा पुत्र नी हे ?"
\v 23 तिनी तिना ने बोलया, "तुसां मिंजो पर ऐ कहबत जरुर बोलणी हे, की हे बैद्य, अपणे आपे जो खरा कर | जड़ा कुछ असां सुणाया हे की तू कफरनहूम च कितया हे तिसया अपणे देशे च बी कर |"
\v 24 कने तिनी बोलया, " मैं तुसां ने सच्च बोलदा हे, कुसी बी भविष्यद्वक्ता जो अपणे देशे च इज्जत नी मिलदी |
\v 25 कने मैं तुसां ने सच्च बोलदा हे, की एलिय्याह दे दिना च जालु साडे तिन्ना सालां दीकर अम्बर बंद रिया, ऐथू दीकर की सारे देशे च बड़ा भरी अकाल पिया, तां इस्राएल च मतियाँ बिधबा थियां |
\v 26 पर एलिय्याह तिना चे कुसी बाल बी नी भेजया गिया, सिर्फ सैदा दे सारफत च इको बिधवा बाल भेजया |
\v 27 कने एलीशा भविष्यद्वक्ता दे बग्ते इस्राएल च बतेरे कोढ़ी थे, पर सीरिया वासी नामान जो छडिकरी तिना चे कोई बी ठिक नी किता गिया |"
\v 28 ऐ सारियां गल्लां सुणिकरी जितने बी आराधनालय च थे, सारे गुस्से होई गे |
\v 29 कने उठी करी री तिसयो शेहरे ते बाहर कडया, कने जिस पाहड़े पर तिना दा शेहर बसया था, तिसयो तिसदिया चुंडिया पर लेई चले, ताकि तिसयो तिथू ते थले फेंकी देंन |
\v 30 पर सैह तिना दे बिचे ते निकली करी चली गिया |
\s दुष्टात्मा ने ग्रस्त आदमिये जो ठिक करणा
\p
\v 31 फिरी सैह गलील दे कफरनहूम शेहर च गिया, कने सब्त दे रोजे लोकां जो उपदेश देदा था |
\v 32 सैह तिसदे उपदेशे ने हेरान होई गे क्योंकि तिसदा बचन अधिकारे सोगी था |
\v 33 आराधनालय च इको आदमी था, जिदे च बुरी आत्मा थी |
\v 34 सैह जोरे ने चिखी पिया, "हे यीशु नासरी, सांझो तिजो ने क्या कम्म हे ? तू परमेश्वरे दा पबित्र बन्दा हे | "
\v 35 यीशु ने तिसा जो डांटी करी बोलया, चुप कर: कने इस बन्दे ते निकली जा | " तालु सैह बुरी आत्मा तिसयो बिच पटकी करी बिना नुकसान पहुंचाये तिस बन्दे चे निकली गेई |
\v 36 इस पर सबना जो हेरानी होई, कने सैह अपु चे गल्लां करी के बोलणा लग्गे, "ऐ कदिया बचन हे ? की सैह अधिकार कने सामर्थ्य ने बुरियां आत्मा जो हुक्म दिंदा हे, कने सैह निकली जान्दिया न |"
\v 37 चारो पासे तिसदी चर्चा होणा लग्गी |
\s पतरसे दी ससु कने होर लोकां जो ठिक करणा
\p
\v 38 सैह आराधनालय ते उठी करी री शमौने दे घरे जो गिया कने शमौने दिया ससु जो बुखार चड़या था, कने तिना तिसा ताईं तिसने बिणती किती |
\v 39 तिनी तिसा बखे खड़े होइकरी बुखारे जो डांटया कने बुखार उतरी गिया कने सैह फट उठी करी री तिसदी सेवा करणा लग्गी पेई |
\v 40 सूरजे डूबणे दे बेले जड़े-जड़े लोक नाना प्रकार दियां बमारियां च पियो थे, सैह सारे तिना जो तिस बाल लेई आये, कने तिनी इकी-इकी पर हथ रखीकरी सारयां जो ठिक किता |
\v 41 कने बुरियां आत्मा चिखदियां कने ऐ बोलदियाँ की, "तू परमेश्वरे दा पुत्र हे, "मतयां लोकां छे निकली गियां पर सैह तिना जो डांटदा था, कने बोलणा नी दिंदा था, क्योंकि तिना जो पता था की ऐ मसीह हे |
\s अराधनालय च प्रचार करणा
\p
\v 42 जालु दिन होया तां सैह निकली करी इको जंगली जगा पर चली गिया, कने भिड़ा दी भीड़ तिसयो टोपदे तिस बाल आई, कने तिसयो रोकणा लग्गी, की ऐथू ते ना जा |
\v 43 पर तिनी तिना ने बोलया, "मिंजो होर-होर शेहरां च बी परमेश्वरे दे राज्ये दा सुसमाचार सुणाणा जरूरी हे, क्योंकि मैं इसी ताईं तां भेजया हे |"
\v 44 कने सैह गलील दे आराधनालय च प्रचार करदा रिया |
\c 5
\s पेहले चेलयां दा सदया जाणा
\p
\v 1 जालु भीड़ तिस पर डेई पोंदी थी, कने परमेश्वरे दा बचन सुणदी थी, कने सैह गन्नेसरत दिया झिला दे कंडे पर खड़ुतया था, तां ईयां होया |
\v 2 की तिनी झिला दे बखे दो किस्तिया लगियां दिखियां, कने मछबारे तिना ते उतरी करी जाले जो धोआ दे थे |
\v 3 तिना किस्तियाँ चे इकी पर, जड़ी शमौने दी थी, चड़िकरी तिनी तिसने विनती किती की, किनारे ते थोड़ी हटाई ले, तालु सैह किस्तिया पर बेठिकरी लोकां जो उपदेश देणा लग्गा |
\v 4 जालु सैह गल्लां करी बैठा, तां तिनी शमौने जो बोलया, "डुगे पांणिऐ च लेई चल, कने मछियाँ पकड़ने ताईं अपणे जाले जो फेंक |"
\v 5 शमौने तिसयो जबाब दिता, "हे स्वामी, असां सारी रात मेंहनत किती कने कुछ नी पकड़या ; पर तेरे बोलने ने जाल फेंकदा दा हे |"
\v 6 जालु तिना ईयां किता, तां मतियां मछियाँ घेरी लियां, कने तिना दे जाल फटना लगी पे |
\v 7 इस पर तिना अपणे साथियां जो इशारा किता जड़े दुईयां किस्तिया पर थे, की आईकरी साड़ी मदद करा: कने तिना आईकरी, दोनो किस्तियाँ इतणियां भरी लियां की सैह डूबणा लगी पियां |
\v 8 ऐ दिखिकरी शमौन पतरस यीशु दे पैरां च पेई गिया, कने बोलया, "हे प्रभु, मरे बखे ते चली जा, क्योंकि मैं पापी आदमी हे | "
\v 9 क्योंकि इतणियां मछियां पकड़ुणे ने तिसयो कने तिसदे साथियां जो बड़ी हेरानी होई ;
\v 10 कने तियां ई जब्दी दे पुत्र याकूब कने यूहन्ना जो बी, जड़े शमौन दे साथी थे, बड़े हेरान होऐ: तालु यीशुऐ शमौने ने बोलया, "डरा मत, हुण ला तू अदमिया जो जिंदे पकड़या करणा हे |"
\v 11 कने सैह किस्तियाँ जो किनारे पर लेई आऐ, कने सब कुछ छडी करी तिसदे पिच्छे चली पे |
\s कोढ़ दे मरिजे जो ठिक करणा
\p
\v 12 जालु सैह कुसकी शेहरे च था, तां दिखा, तिथू इको कोढ़े ने भरुया आदमी था, कने सैह यीशुऐ जो दिखिकरी मुऐ दे भार पिया, कने बिणती किती, "हे प्रभु अगर तू चा तां मिंजो ठिक करी सकदा हे |"
\v 13 तिनी हथ अग्गे करी के तिसयो छूता कने बोलया, "मैं चाहंदा की तू ठिक होई जाऐ |" कने तिसदा कोढ़ फट ठिक होई गिया |
\v 14 तालु तिनी तिसयो समझाया, "कुसी ने बी मत बोलदा, पर जाइकरी अपणे आपे जो याजक जो दस, कने अपणे ठिक होणे दे बारे च जड़ा चड़ावा मूसा ने दसया हे तिसयो चढ़ा ताकि तिना पर गबाई हो |"
\v 15 पर तिसदी चर्चा होर बी फेलदी गेई, कने भिड़ा दी भिड़ तिसयो सुणने ताईं कने अपणियां बीमारियाँ ते ठिक होणे ताईं गिठी होई गेई |
\v 16 पर सैह बणे च किल्ला जाइकरी प्राथना करदा था |
\s लकवे दे मरिजे जो ठिक करणा
\p
\v 17 कने इको रोज ऐसा होया की सैह उपदेश दे दा था, कने फरीसी कने व्यवस्थापक तिथू बेठयो थे, जड़े गलील कने यहूदिया दे हर इको ग्रां ते कने यरूशलेम ला आयो थे ; कने ठिक करणे ताईं प्रभु दी सामर्थ्य तिस सोगी थी |
\v 18 कने दिखा लोक इको आदमिये जो मंझे पर चुकी लेई आऐ , कने सैह लकवे दा मरीज था, कने सैह तिसयो अंदर लेई जाणे कने यीशु दे सामणे रखणे दी तरकीब तोपा दे थे |
\v 19 कने जालु भिड़ा दिया बजा ने अंदर नी लेई जाई सके तां तिना छति पर चड़ी करी कने खपरैल जो हटाई करी, तिना तिसयो मंझे समेत कमरे बिच यीशु दे सामणे उतारिता |
\v 20 तिनी तिना दा भरोसा दिखिकरी बोलया, "हे आदमी, तेरे पाप माफ होऐ |"
\v 21 तालु शास्त्री कने फरीसी गल्लां करणा लग्गे, "ऐ कुण हे, जड़ा परमेश्वरे दी निंदा करा दा हे ? परमेश्वरे जो छडिकरी होर कुण पापां जो माफ करी सकदा हे ?
\v 22 यीशुऐ तिना दे मने दियां गल्लां जो जाणीकरी बोलया, "की तुसां अपणे मने च क्या गल्लां करा दे न ?
\v 23 ठिक क्या हे ? क्या इयां बोलणा, की 'तेरे पाप माफ होऐ , ' या की इयां बोलणा की 'उठ कने चल फिर ' ?
\v 24 पर इस ताईं की तुहान्जो पता लग्गे की आदमिये दे पुत्रे जो धरतिया पर पाप माफ करणे दा अधिकार बी हे |" तिनी तिस लकवे दे मरिजे जो बोलया, "मैं तिजो ने बोलदा हे, उठ कने अपणे मंझे जो चुकीकरी अपणे घरे चली जा |"
\v 25 सैह फट तिसदे सामणे उठया, कने जिस पर सैह पिया था तिसयो चुकी करी, परमेश्वरे दी बड़ाई करदा होया अपणे घरे जो चली गिया |
\v 26 तालु सारे हेरान होऐ  कने परमेश्वरे दी बड़ाई करणा लग्गे, सारे ड़रीकरी बोलणा लग्गे, "अज असां बड़ियाँ अनोखियाँ गल्लां दिखियां |"
\s लेवी दा सदया जाणा
\p
\v 27 कने तिसदे बाद सैह बाहर गिया, कने तिनी लेवी नाऐ  दे इको चुंगी लेणेबाले जो चुंगिया दिया चोकिया पर बेठया दिखया, कने तिसयो बोलया, "की मरे पिच्छे चली पो |"
\v 28 तालु सैह सब कुछ छडिकरी उठया कने तिसदे पिच्छे चली पिया |
\v 29 कने लेवी ने अपणे घरे तिसदे ताईं इको बड़ी बडी धाम दिती ; कने चुंगी लेणे बाले कने होरनी मते भरी लोकां तिसदे सोगी खाणां खादा था |
\v 30 कने फरीसी कने शास्त्री तिसदे चेलयां जो ऐ बोलिकरी जलानया लग्गे, "की तुसां चुंगी लेणेबाले कने पापियाँ सोगी कजो खांदे पिंदे न ? "
\v 31 यीशु ने तिना जो जबाब दिता, वैद्य भले चंगे लोका ताईं नी हे, पर बिमारां ताईं जरूरी हे |
\v 32 मैं धर्मियों जो नी, पर पापियों जो मन बदलने ताईं सदणा आया हे |"
\s बरत दा सबाल
\p
\v 33 तिना तिसयो बोलया, "यूहन्ना दे चेले तां बराबर बरत रखदे कने प्राथना करदे न, कने तियां ई फरीसियाँ दे बी, पर तेरे चेले तां खांदे पिंदे न |"
\v 34 यीशु ने तिना जो बोलया, "क्या तुसां बरातियां ला बरत करवाई सकदे न जालु दीकर लाड़ा तिना सोगी होऐ ?
\v 35 पर सैह दिन ओणे न, जिना च लाड़ा तिना ते बख कितया जाणा हे, तालु बरातियां तिना रोजां च बरत रखणे न |"
\v 36 तिनी तिना ने इको होर दृष्टान्त बोलया: "कोई बी आदमी नोऐ कपड़यां जो फाड़िकरी पराणे कपड़यां च रफू नी लांदा हे, नितां नोऐ कपड़े फटी जाणा कने सैह रफू पराणे ने बी मेल नी खाणां |
\v 37 कने कोई नौआ दाखरस प्राणियां मशकां च नी भरदा, नितां नौआं दाखरस प्राणियां मशकां जो तोड़ी करी निकली जाणा, कने मशकां बी बरबाद होई जाणियां |
\v 38 पर नौआं दाखरस नोईयां मशकां च भरना चाईदा |
\v 39 कोई आदमी पराणा दाखरस पि करी नौआं नी पिणां चाहंदा क्योंकि सैह बोलदा हे, की परांणा ही खरा हे |"
\c 6
\s सब्त दा प्रभु
\p
\v 1 फिरी सैह सब्ते दे रोजे खेतरां चे होइकरी चलया था, कने तिसदे चेले बेलां तोड़ी-तोड़ी करी कने हथा ने मल्ली-मल्ली करी खांदे जांदे थे |
\v 2 तालू फरीसियाँ चे कोई-कोई बोलणा लग्गे, "तुसां सैह कम्म कजो करदे न जड़ा सब्ते दे रोज करणा ठिक नी हे ? "
\v 3 यीशु ने तिना जो जबाब दिता, "की तुसां ऐ नी पढ़या, की दाऊदे जालु सैह कने तिसदे साथी भूखे थे तां तिना क्या किता ?
\v 4 सैह कियां परमेश्वरे दे घरे गिया, कने भेंट दिया रोटियां लेईकरी खादियां, जिना जो खाणां याजका जो छडिकरी कुसी बी ताईं ठिक नी, कने अपणे साथियां जो बी दितियां ?
\v 5 कने तिनी तिना ने बोलया, "आदमिये  दा पुत्र सब्त दे रोजे दा बी प्रभु हे |"
\s सुके हथे बाले आदमिये  जो ठिक करणा
\p
\v 6 कने ईयां होया की सैह कुसी होर सब्ते दे रोजे आराधनालय च जाईकरी उपदेश देणा लग्गा ; कने ओथु इको आदमी था, जिसदा सजा हथ सुक्या था |
\v 7 शास्त्री कने फरीसी तिस पर दोष लगाणे दे मोके दीया ताका पर थे, की दिखदे न की सैह सब्त दे रोजे ठिक करदा हे की नी |
\v 8 पर सैह तिना दे बिचार जाणदा था ; ताईं तां तिनी सुक्यो हथे बाले आदमिये  जो बोलया, "उठ, बिच खड़ा हो |" सैह उठी होया |
\v 9 यीशुऐ तिना जो बोलया, "मैं तुसां ते ऐ पुछदा हे की सब्त दे रोजे क्या ठिक हे, भला करणा या बुरा करणा ; जान बचणा या मारणा ? "
\v 10 तिनी चारो पासे कने तिना सारयां जो दिखिकरी तिसी आदमिये  जो बोलया, "अपणा हथ अंगे कर |" तिनी तियां ई किता, कने तिसदा हथ ठिक होई गिया |
\v 11 पर सैह आपे ला बाहर होइकरी आपु चे बोलणा लग्गे की असां यीशुऐ सोगी क्या करन ?
\s बाहरां प्रेरितां दी नियुक्ति
\p
\v 12 तिना रोजां सैह पाहड़े पर प्राथना करणे ताईं गिया, कने परमेश्वरे ने प्राथना करणे च सारी रात बिताई |
\v 13 जालु दिन होया, तां तिनी अपणे चेलयां जो सदी करी तिना चे बाहरा चुणी ले, कने तिना जो प्रेरित बोलया |
\v 14 कने सैह ऐ न: शमौन जिसदा ना तिनी पतरस बी रखया ; कने तिसदा भाई अन्द्रियास, कने याकूब, कने यूहन्ना, कने फिलिप्पुस, कने बरतुलमै,
\v 15 कने मत्ती, कने थोमा, कने हलफई दा पुत्र याकूब, कने शमौन जिसयो जेलोतेस बोलदे न,
\v 16 कने याकूब दा पुत्र यहूदा, कने यहूदा इस्करियोती, जड़ा तिसयो पकड़बाणे बाला बणया |
\s शिक्षा देंणा कने ठिक करणा
\p
\v 17 तालु सैह तिना सोगी उतरिकरी चौरस जगा पर खड़ोता, कने तिसदे चेलयाँ दी मती भीड़ कने सारे यहूदिया, कने यरूशलेम, कने सूर कने सैदा दे कने समुद्रे दे बखे ते बतेरे लोक,
\v 18 जड़े तिसदी सुणना कने अपणियां बमारियां ला ठिक होणे ताईं तिसदे बाल आयो थे, ओथु थे | कने बुरियां आत्मा दे सताये होऐ  लोक बी ठिक होंदे थे |
\v 19 कने सारे तिसयो छूणा चांहदे थे, क्योंकि तिसते सामर्थ्य निकलदी थी जड़ी सबना जो ठिक करदी थी |
\s आशीष कने शोक बचन
\p
\v 20 तालु तिनी अपणे चेलयां दे पासे दिखिकरी बोलया, "धन्य न तुसां, जड़े की दीन न, क्योंकि परमेश्वरे दा राज्य तुहाड़ा हे |
\v 21 "धन्य न तुसां, जड़े की हुण भूखे न ; क्योंकि तुसां रजाऐ जाणे न | धन्य न तुसां, जड़े की हुण रोंदे न, क्योंकि तुसां हसणा हे |
\v 22 "धन्य न तुसां, जालु आदमिये दे पुत्रे दिया बजा ने लोकां तुसां ने बैर करणा हे, कने तुसां जो कडी देणा, कने तुहाड़ी निंदा करणी, कने तुहाड़ा ना बुरा समझी करी तुसां जो बडी देणा हे |
\v 23 "तिस रोजे खुश होइकरी उछलनयो, क्योंकि तुहाड़े ताईं स्वर्गे च बडा प्रतिफ़ल हे | तिना दे बाप-दादे बी भविष्यद्वक्तां सोगी इयां ई करदे थे |
\v 24 "पर हाय तुसां पर जड़े पेसे बाले न, क्योंकि तुहान्जो अपणी शांति मिली गियो हे |
\v 25 "हाय तुसां पर जड़े हुण रजयो न, क्योंकि भूखे होणा | हाय, तुसां पर ; जड़े हुण हसदे न, क्योंकि शोक करणा कने रोंणा |
\v 26 "हाय, तुसां पर जालु सारे आदमी तुहान्जो खरा बोलगे, क्योंकि ईना दे बाप-दादे बी झूठे भविष्यद्वक्तां सोगी बी इयां ई करदे थे |
\s दुशमणा ने प्यार
\p
\v 27 "पर मैं तुसां सुणनेबालयां जो बोलदा हे, की अपणे दुश्मणा ने प्यार रखा ; जड़े तुसां ने बैर करन, तिना दा भला करा |
\v 28 जड़े तुहान्जो श्राप देन, तिना जो आशीष दिया ; जड़े तुहाड़ी बेजती करन, तिना ताईं प्राथना करा |
\v 29 "जड़ा तेरिया इकी खाडिया पर थपड़ मारगा तां तू दूजी बी तिस पासे करी दे, कने जड़ा तेरी दोहर खोई ले, तिसयो कुरता लेंणे ते बी मत रोक |
\v 30 "जड़ा कोई तिजो ते मंगे, तिसयो देई दे ; कने जड़ा तेरी चिज खोई ले, तिसते मंगदा मत |
\v 31 "कने जियां तुसां चांहदे न की लोक तुहान्जो ने करन, तुसां बी तिना ने तदिया करा |
\v 32 "अगर तुसां अपणे ने प्यार रखणेबाले ने प्यार रखन, तां तुहाड़ी क्या बड़ाई ? क्योंकि पापी बी अपणे ने प्यार रखणेबाले ने प्यार रखदे न |
\v 33 कने अगर तुसां अपणे ने भलाई करणेबाले ने ई भलाई करदे न, तां तुहाड़ी क्या बड़ाई ? क्योंकि पापी बी ईयां ही करदे न |
\v 34 "कने अगर तुसां तिसयो ई उधार दिंदे न, जिसते बापस मिलणे दी आस रखदे न, तां तुहाड़ी क्या बड़ाई ? क्योंकि पापी पापियां जो उधार दिंदे न, ताकि उतणा ई बापस मिल्ले |
\v 35 "अपणे दुश्मणा ने प्यार रखा, कने भलाई करा, कने फिरी बापस नी मिलणे दी इच्छा नी रखीकरी उधार दिया ; कने तुहाड़े ताईं बडा फल होणा ; कने तुसां परमेश्वर दे पुत्र बणना, क्योंकि सैह तिना पर जड़े धन्यबाद नी करदे कने बुरियाँ पर बी कृपा करदा हे |
\v 36 "जियां तुहाड़ा पिता दयाबान हे, तिईयां ई तुसां बी दयाबान बणा |
\s दोष मत लगा
\p
\v 37 "दोष मत लगा ; तां तुहान्जो पर बी दोष नी लगणा: दोषी मत बोला कुसयो, तां तुसां जो बी दोषी नी बोलणा: माफ करा, तां तुहान्जो जो बी माफ किता जाणा |
\v 38 "दिया करा, तां तुहान्जो बी मिलणा: लोक पूरा ना दबाई-दबाई कने हिलाई-हिलाई करी कने चड़दा होया तुहाड़िया गोदा च पाणा, क्योंकि जीस नापे ने नापदे न, तिसी ने तुहाड़े ताईं बी नापया जाणा |"
\v 39 फिरी तिनी तिना ने न इको दृष्टान्त बोलया: "क्या अन्ना, अनयां जो रस्ता दसी सकदा हे ? क्या दोनो खड्डे च नी पोंणा ?
\v 40 "चेला अपणे गुरुये ते बडा नी, पर जड़ा कोई सिद्ध होंगा, सैह अपणे गुरुये साईं होणा |
\v 41 "तू अपणे भाइये दी अखी दे तिणके जो कजो दिखदा हे, कने तिजो अपणिया अखी दा लकड़ नी मिलदा हे ?
\v 42 "तिजो अपणिया ई अखी दा लकड़ नी मिलदा हे, तां तू अपणे भाइये जो कियां बोली सकदा, 'हे भाई, की रुक तेरिया अखी दे तिणके जो कडी दें ' ? हे कपटी, पेहले अपणिया अखी दे लकड़े जो कड, तां तू त जड़ा तिणका तेरे भाईऐ दिया अखी च हे, तिसयो डंगे ने दिखिकरी कडी सकगा |
\s जदिया रुख तदिया फल
\p
\v 43 "कोई खरा रुख नी हे, जड़ा बेकार फल दे, कने ना ई तां कोई बेकार रुख हे, जड़ा खरा फल दे |
\v 44 "हर कोई रुख अपणे फले ने पछयेणा जांदा हे ; क्योंकि लोक झाड़ियाँ ला अंजीर नी तोड़दे, कने ना बेरी दे झीले ला अंगूर |
\v 45 "भला आदमी अपणे मने दे भले भंडारे ला खरियां गल्लां कडदा हे ; कने बुरा आदमी अपणे मने दे बुरे भंडारे ला बुरियाँ गल्लां ई कडदा हे ; क्योंकि जड़ा मने च भुरुया होंदा हे सेई मुऐ च ओंदा हे |
\s घर बणाणे बाले दो आदमी
\p
\v 46 जद तुसां मेरा बोलया नी मनदे, तां कजो मिंजो 'हे प्रभु, हे प्रभु, बोलदे न ?
\v 47 "जड़ा कोई मेरे बाल ओंदा हे, कने मेरियां गल्लां सुणिकरी तिना जो मनदा हे, मैं तुहान्जो दसदा हे की सैह कुसदे साईं हे ?
\v 48 सैह तिस आदमिये  साईं हे, जिनी घर बणादे बेले ढुगी जमीन खणीकरी पथरां दी नियां बणाईयां न, कने जालु बाढ़ आई तां पांणी तिस घरे ने लग्गा, पर तिसयो हिलाई नी सकया, क्योंकि सैह पक्का बणया था |
\v 49 " पर जड़े सुणीकरी नी मनदे न, सैह तिस आदमिये  साईं न, जिनी मिटीया पर बिना नियां दा घर बणाया हे, जालु तिस पर पांणी लगया, तालु सैह जट ढेई गिया, कने सैह ढेईकरी सत्यानाश होई गिया |"
\c 7
\s इको सूबेदारे दा भरोसा
\p
\v 1 जालु सैह लोकां जो अपणिया सारियां गल्लां सुणाई बैठा, तां कफरनहूम च आया |
\v 2 कने ओथु कुसकी सूबेदारे दा इको दास जड़ा तिसदा बड़ा प्यारा था, सैह बमारिया ने मरणे बाला था |
\v 3 तिनी यीशु दी चर्चा सुणिकरी यहूदियां दे केईयां पुरनियों जो तिसने ऐ बिणती करणे ताईं तिसदे बाल भेजया, की आईकरी मेरे दासे जो ठिक करी दे |
\v 4 सैह यीशु बाल आईकरी तिसने बड़ी बिणती करी के बोलणा लग्गे, "सैह इस जोगा हे की, तू इस ताईं ऐ करे,
\v 5 क्योंकि सैह साड़िया जातिया ने प्यार रखदा हे, कने तिनी ई साड़े आराधनालय जो बणाया हे |"
\v 6 यीशु तिना सोगी चलया, पर जालु सैह घरे ते थोड़ी दूर था, तां सुबेदारे तिसयो अपणे केई साथियां ने बोली भेजया, हे प्रभु इतणा कष्ट मत कर, क्योंकि मैं इसी लायक नी हे की, तू मेरिया छति हेठ बेई सके |
\v 7 इसा बजा ने मैं अपणे आपे जो इसी लायक नी समझया की, तेरे बाल ओऐ, पर तू बचन ई बोली दे तां ई मेरा सेवक ठिक होई जांणा |
\v 8 मैं बी पराधीन आदमी हे ; कने सपाई मेरे हथे च न, कने जालु मैं इकी जो बोलदा हे की, 'जा, ' तां सैह चली जांदा हे, कने दूजे जो बोलदा की 'आ, ' तां सैह आई जांदा हे ; कने अपणे कुसी सेवके बोले की 'ऐ कर, ' तां सैह तिसयो करदा हे |"
\v 9 ये सुणिकरी यीशु हेरान होया, कने तिनी मु फेरिकरी तिसा भिड़ा ने जड़ी तिसदे पिच्छे ओआ दी थी बोलया, "मैं तुसां ने बोलदा हे, की मैं इस्राएल च बी ऐ दिया भरोसा नी दिखया |"
\v 10 कने भेजयां लोकां घरे बापस आइकरी, तिस सेवके जो ठिक दिखया |
\s बिधवा दे पुत्रे जो जीवन दान
\p
\v 11 थोड़े रोजां बाद सैह नाईन नाऐ दे इको शेहरे जो गिया, कने तिसदे चेले कने बड़ी भरी भीड़ तिसदे सोगी चलियो थी |
\v 12 जालु सैह शेहरे दे फाटके बखे पुज्जा, तां दिखा, लोक इकी मुर्दे जो बाहर लेई जा दे थे ; सैह अपणिया माऊ दा इकलोता पुत्र था, कने सैह बिधवा थी, कने शेहरे दे मते लोक तिसा सोगी थे |
\v 13 तिसा जो दिखी करी प्रभु जो तरस आई गिया, कने तिनी बोलया, "मत रो |"
\v 14 तालु तिनी बखे आइकरी अर्थिया जो छुता ; कने चुकणे बाले रुकी गे, तालु तिनी बोलया, "हे जवान, मैं तिजो बोलदा हे, उठ ! "
\v 15 तालु सैह मुर्दा उठी बैठा, कने बोलणा लग्गा: कने तिनी तिसयो तिदिया माऊ जो देई दिता |
\v 16 इसा गल्ला ने सारे डरी गे ; कने सैह परमेश्वरे दी बड़ाई करी के बोलणा लग्गे, "साड़े बिच इको बड़ा बडा भविष्यद्वक्ता आया हे, कने परमेश्वरे अपणे लोकां पर बड़ी दया किती हे |"
\v 17 कने तिसदे बारे च ऐ गल सारे यहूदिया कने अखे-बखे दे देशे च फेलि गेई |
\s यूहन्ना बपतिस्मा देंणे वाले दा सबाल
\p
\v 18 कने यूहन्ना जो तिसदे चेलयां इना सारियां गल्लां दी खबर दिती |
\v 19 तालु यूहन्ने अपणे चेलयां चे दो चेलयां जो सदी करी प्रभु बाल ऐ पुछणे ताईं भेजया, "की क्या ओंणेबाला तू ई हे, या असां कुसी दूऐ दी नियाल्ल रखन ?"
\v 20 तिना तिसदे बाल जाइकरी बोलया की, "यूहन्ना बपतिस्मा देणेबाले सांझो तेरे बाल ऐ पूछणे ताईं भेजया हे, की क्या ओंणेबाला तू ई हे की, असां दुऐ दी नियाल्ल रखन ?"
\v 21 तिसी बेले तिनी मतयां जो बिमारियाँ कने पीड़ां, कने बुरियां आत्मा ला छुड़ाया ; कने मते अन्नयां जो अखी दितियां |
\v 22 कने तिनी तिना ने बोलया, "जड़ा कुछ तुसां दिखया कने सुणाया हे, जाईकरी यूहन्ना जो बोली दिया ; की अन्ने दिखदे ने, कने लट्टे चलदे फिरदे न, कने कोढ़ी ठिक होंदे न, कने टोंणे सुणदे न, कने मुर्दे जिन्दे किते जांदे न, कने कंगालां जो सुसमाचार सुणाया जांदा हे |
\v 23 "धन्य न सैह, जड़े मेरिया बजा ने ठोकर नि खान |"
\v 24 जालु यूहन्ना दे भेजयो लोक चली गे, तां यीशु यूहन्ना दे बारे च लोकां ने बोलणा लग्गा, की तुसां बणे च क्या दिखणा गियो थे ? क्या होआ ने हिलदे होऐ सरकंडे जो ?
\v 25 "तां फिरी तुसां क्या दिखणा गियो थे ? क्या नरम कपड़े लायो आदमिये  जो ? दिखा, जड़े भड़कीले कपड़े पांदे न, कने सूखे ने रेंदे न, सैह लोक मेहलां च रेंदे न |
\v 26 "तां फिरी क्या दिखणा गियो थे ? क्या कुसी भविष्यद्वक्ता जो ? हां, मैं तुसां ने बोलदा, की भविष्यद्वक्ता ते बी बड्डे जो |
\v 27 "ऐ सैह ई हे, जिसदे बारे च लिखया हे: "दिख, मैं अपणे दूते जो तेरे अंगे-अंगे भेजदा हे, जिनी तेरा अंगे दा रसता सिदा करणा |"
\v 28 "मैं तुसां ने बोलदा हे, जड़े जनानिया ला जमयो न, तिना च यूहन्ना ला बडा कोई नी: पर जड़ा परमेश्वरे दे राज्य च छोटे ला छोटा हे, सैह तिसते बी बडा हे |"
\v 29 कने सारे आम लोकां सुणिकरी कने चुंगी लेणेबालयां बी यूहन्ना दा बपतिस्मा लेईकरी परमेश्वरे जो सच्चा मनी लिया हे |
\v 30 पर फरीसियों कने व्यवस्थापकां तिसते बपतिस्मा नी लेईकरी परमेश्वरे दिया मरजिया जो अपणे ताईं टाली दिता |
\v 31 "मैं इस युगे दे लोकां दी तुलना केसने दें की सैह कुदे बराबर न ?
\v 32 "सैह तिना जागतां दे साईं न जड़े बजारे च बेईकरी इको दूजे जो बोलदे न, 'की असां तुहाड़े ताईं बंसरी बजाई कने तुसां नचे नी, असां दुखी होऐ , कने तुसां रोऐ नी | '
\v 33 "क्योंकि यूहन्ना बपतिस्मा देणेबाला ना रोटि खांदा, ना दाखरस पिंदा, कने तुसां बोलदे की तिदे च बुरी आत्मा हे |
\v 34 "आदमिये  दा पुत्र खांदा पींदा हे ; कने तुसां बोलदे न, दिखा, पेटू कने पियकड़ आदमी, कने चुंगी लेणेबाले दा कने पापियाँ दा साथी हे |'
\v 35 "पर ज्ञान अपणियां सारियां ओलादी ला सच्चा बणाया गिया हे |"
\s फरीसी दे घरे पापी जनानिया जो माफी
\p
\v 36 फिरी कुनकी फरीसीऐ तिसने बिणती किती, की मरे सोगी खाणां खा ; कने सैह तिस फरीसिऐ दे घरे जाइकरी रोटि खाणां बैठा |
\v 37 कने दिखा, तिस शेहरे दी इको पापी जनानी ऐ पता करी की सैह फरीसी दे घरे रोटि खाणां बैठया हे, तां सैह संगमरमर दे भांडे च इत्र लेई आई |
\v 38 कने तिसदे पैरां बखे, पिच्छे खड़ोई करी, रोंदी होई, कने पैरां जो आंसुआं ने भिगाणा लग्गी कने अपणे बाला ने पुंजणा कने तिसदे पैरां जो बार-बार चुमि करी इत्र मलया |
\v 39 ऐ दिखिकरी, सैह फरीसी जिनी तिसा जो सदया था, अपणे मने च सोचणा लग्गा, "अगर ऐ भविष्यद्वक्ता होंदा तां इसयो पता लगी जांदा, की ऐ जड़ी तिसयो छुआ दी हे, सैह कुण हे कने कदेई जनानी हे ? क्योंकि सैह तां पापण हे |"
\v 40 ऐ सुणिकरी यीशुऐ जबाब च बोलया, "हे शमौन, मिंजो तिजो ने कुछ बोलणा हे |'' तिनी बोलया, "हे गुरु, बोला |"
\v 41 "कुसकी महाजने दे दो देंणदार थे, इको पंजसो दा कने दुआ पंजा दीनार दा देंणदार था |
\v 42 "पर तिना बाल बापस करणे जो कुछ नी रिया, तां तिनी दोनो जो माफ करी दिता | तिना चे कुण दिया तिसने जादा प्यार रखगा |
\v 43 शमौने जबाब दिता, "मेरिया समझा च तां सैह, जिसदे तिनी जादा पेसे छडी दिते | "यीशुऐ तिसने बोलया, "तू ठिक बिचार किता हे |"
\v 44 कने तिसा जनानिया पासे फिरी करी तिनी शमौने ने बोलया, "क्या तू इसा जनानिया जो दिखा दा ? मैं तेरे घरे जो आया पर तू मिंजो पैरां धोंणे ताईं पाणी नी दिता, पर इना मेरे पैर आंसुआं ने धोते, कने अपणे बाला ने पुन्जया |"
\v 45 "तू मिंजो चूमा नी दिता, पर जालु ते मैं आया हे तालु ला इना मेरे पैरां जो चूमणा नी छडया हे |
\v 46 "तू मेरे सरे च तेल नी मलया ; पर इना मेरे पैरां च इत्र मलया हे |
\v 47 "ताईं ता मैं तिजो ने बोलदा हे ; की इसा दे पाप जड़े मते थे, सारे माफ होऐ , क्योंकि इना बड़ा प्यार किता हे ; पर जिसदा थोड़ा माफ होया हे, सैह घट प्यार करदा हे "
\v 48 कने तिनी जनानिया ने बोलया, "तेरे पाप माफ होऐ  |"
\v 49 तालु जड़े लोक तिसने रोटि खाणां बैठयो थे, सैह अपणे-अपणे मने च सोचणा लग्गे, "ऐ कुण ऐ जड़ा पापां जो बी माफ करदा हे ? "
\v 50 पर तिनी जनानिये ने बोलया, "तेरे भरोसे तिजो बचाई लिया हे, कने ठिक ठाक चली जा |"
\c 8
\s यीशुऐ दियां शिष्याएं
\p
\v 1 तिसदे बाद सैह शेहरे-शेहरे च कने ग्रांऐ-ग्रांऐ च प्रचार करदे होऐ , कने परमेश्वरे दे राज्य दा सुसमाचार सुणादां गुमणा लग्गा, कने सैह बाहरा बी तिसदे सोगी थे,
\v 2 कने कुछ जनानिया बी जिना जो बुरियां आत्मा कने बिमारियाँ ते ठिक कितियाँ थियां, कने सैह ऐ न: मरियम जिसा जो मगदलीनी बोलदे थे, जिसा ला सत बुरियां आत्मा निकलियाँ थियां,
\v 3 कने हेरोदेस दे भण्डारी खोजा दी घरेबाला योअन्ना कने सूसन्नाह कने मतियाँ जनानियां अपणिया कमाईया ने तिदी सेवा करदियां थियां |
\s बि रांणे बाले दा दृष्टान्त
\p
\v 4 जालु मती भीड़ गिठी होई, कने शेहरे-शेहरे दे लोक तिसदे बाल चली ओंदे थे, तां तिनी दृष्टान्त च बोलया:
\v 5 "इको रांणे बाला बि रांणे ताईं निकलया: रांदे बेले थोड़ा बि रस्ते बखे पेई गिया, कने गरेची दिता, कने अम्बरे दे चिड़ुआं-पखेरुआं तिसयो चुगी लिया |
\v 6 "कने थोड़ा पथरां च पिया, कने लगी पिया, पर पांणी नी मिलणे दिया बजा ने सुकी गिया |
\v 7 "कने थोड़ा झिलां बिच पिया, झिलां सोगी-सोगी बडूईकरी तिसयो दबी दिता |
\v 8 "कने थोड़ा खरियाँ धरतिया पर पिया, कने तिनी लगिकरी सौ गुणा फल दिता | "ऐ बोलिकरी तिनी जोरे ने बोलया, "जिसदे सुणनेबाले कन्न हेन सैह सुणी लिया |"
\s दृष्टान्ता दा मकसद
\p
\v 9 तिसदे चेलयाँ तिसयो पुछया, "की इस दृष्टान्ते दा क्या मतलव हे ?"
\v 10 तिनी बोलया, "तुहान्जो परमेश्वरे दे राज्य दे भेदां दी समज दितियो हे, पर बाकियां जो दृष्टान्ता च सुणांदे न, इस ताईं की "सैह दिखदे होऐ  बी ना दीखन, कने सुणदे होऐ  बी ना समझन |"
\s बि रांणे बाले दृष्टान्ते दा मतलब
\p
\v 11 "दृष्टान्त दा मतलब ऐ की: बि तां परमेश्वरे दा बचन हे |
\v 12 "रस्ते बखे बाले सैह न, जिना सुणाया ; कने तालु ई शेतान आइकरी तिना दे मने ला बचने जो खत्म करी दिंदा हे, ताकि कुथी ईयां ना होये की सैह भरोसा करिके तिना दा उदार होई जा |
\v 13 "पथरे बाले सैह न, की जालु सैह सुणदे न, तालु तां खुशिऐ ने बचने जो मनदे न, पर जड़ नी पकड़ने ने सैह थोड़ी देरा दीकर ई भरोसा रखदे न, कने परीक्षा दे बेले सैह भटकी जांदे न |
\v 14 "जड़ा झिलां च पीया हे सैह ऐ हे, जड़े सुणदे तां हेन, पर अग्गे जाईकरी चिंता कने पेसे कने जिन्दगिया दिया मो माया च फसी जांदे न, कने तिना दा फल नी पकदा हे |
\v 15 "कने खरियाँ जमिना बाले सैह न, जड़े बचन सुणिकरी भले कने खरे मने ने सम्भाली करी रखदे न, सैह सबर ने फल दिंदे न |
\s दिय्ये दा दृष्टान्त
\p
\v 16 "कोई दिय्या बालि करी भांडे ने नी ढकदा हे, कने ना मंझे हेठ रखदा हे, पर ताकिया पर रखदे न, ताकि अंदर ओणेबाले जो लौ होऐ |
\v 17 "कुछ बी लुकया नी हे, जड़ा सामणे नी ओऐ ; कने ना कुछ गुप्त हे, जड़ा जाणया ना जाऐ, कने सामणे ना ओऐ |
\v 18 "इस ताईं ध्यान रखा, की तुसां कुस तरिके ने सुणदे न ? क्योंकि जिसदे बाल हे, तिसयो होर देणा हे, कने जिसदे बाल नी हे, तिसते से बी लेई लेणा हे, जिसयो सैह अपणा समझदा हे |"
\s यीशुऐ दी माता कने भाई
\p
\v 19 तिसदी माता कने तिसदे भाई तिस बाल आऐ, पर भीड़ा दिया बजा ने मिली नी सके |
\v 20 कने तिसयो बोलया, "तेरी माता कने तेरे भाई बाहर खड़ोतयो न कने तिजो ने मिलणा चांहदे न |"
\v 21 तिनी तिसदे जबाब च बोलया, "मेरी माता कने मेरे भाई ऐ ई न, जड़े परमेश्वरे दे बचना जो सुणदे कने मनदे न |"
\s तुफाने जो शान्त करणा
\p
\v 22 फिरी इको रोज सैह कने तिसदे चेले किस्तिया पर चढ़े, कने तिनी तिना ने बोलया, "ओआ , झिला दे पार चलदे न |" कने तिना किस्ति खोली दिती |
\v 23 जालु किस्ति चलियो थी तां सैह सोई गिया: कने झिला पर तूफान आई गिया, कने किस्ति पांणिऐ ने भरूणा लगी पेई कने सैह खतरे च थे |
\v 24 तालु तिना बखे आइकरी तिसयो जगाया, कने बोलया, "स्वामी | स्वामी | असां डूबणा लगी पियो न |" तालु तिनी उठी करी री करी पाणिऐ कने तुफाने जो डांटया कने सैह रुकी गे, कने सैह शान्त होई गिया |
\v 25 तिनी तिना ने बोलया, "तुहाड़ा भरोसा कुथू था ? " पर सैह डरी गे, कने हेरान होइकरी आपु चे बोलणा लग्गे, "ऐ कुणे, जड़ा तुफाने कने पाणिऐ जो हुक्म दिंदा हे, कने सैह तिसदी मनदे न ?"
\s बुरिया आत्मा ने ग्रस्त आदमिये  जो ठिक करणा
\p
\v 26 फिरी सैह गिरासेनियों दे देशे च पुज्जे, जड़ा तिसी पार गलील दे सामणे हे |
\v 27 जालु सैह किनारे पर उतरया, तां तिस ग्रांऐ दा इको आदमी तिसयो मिल्ला, जिदे च बुरी आत्मा थी | कने बड़े दिना ला कपड़े नी पांदा था, कने ना घरे रेंदा था, सैह कबरां च रेंदा था |
\v 28 कने सैह यीशुऐ जो दिखिकरी चिलाया, कने तिनी तिसदे सामणे पेई करी जोरे ने बोलया, "हे परम प्रधान परमेश्वरे दे पुत्र यीशु | मिंजो तिजो ने क्या कम्म ? मैं तिजो ने बिणती करदा हे, मिंजो दुख ना दे |"
\v 29 क्योंकि सैह तिसा बुरिया आत्मा जो तिस आदमिये  ला निकलने दा हुकम दे दा था, क्योंकि सैह तिदे च बार-बार प्रबल होंदी थी | लोक तिसयो रसियाँ कने सुंगला ने बनदे थे, तमी सैह सब केसी तोड़ी दिंदा था, कने बुरी आत्मा तिसयो बणयो जो नठाई लेई जांदी थी |
\v 30 यीशुऐ तिसयो पुछया, "तेरा क्या ना हे ?" तिनी बोलया, "सेना, " क्योंकि मतियां बुरियां आत्मा तिदे च समाई गियां थियां |
\v 31 कने तिना तिसने बिनती किती की, "सांझो अथाह कुंडे च जाणे दा हुक्म मत दींदा |"
\v 32 तिथू पाहड़े पर इको सूअरां दा इको बड़ा बडा झुण्ड चुगा दा था, तिना तिसने बिणती किती, "सांझो तिना च समाणा दे |" कने तिनी तिना जो जाणा दिता |
\v 33 तालु सैह बुरियां आत्मा तिस आदमिये  ला निकली करी सुअरां दे झुण्डे च समाई गियां कने सैह झुण्ड पहाड़े ते रिड़की करी झिला च पेई गे कने डूबी मरे |
\v 34 गवाले ऐ सब कुछ दिखीकरी नठी गे, कने शेहरे च, कने ग्रांऐ च जाईकरी ऐ खबर सुणाई |
\v 35 कने लोक ऐ जड़ा होया था तिसयो दिखणे ताईं आये, कने यीशुऐ बखे आईकरी जिस आदमिये  ला बुरियां आत्मा निकलियाँ थियां, तिसयो यीशुऐ बखे कपड़े पाइकरी कने ठिक-ठाक बैठया दिखिकरी सैह डरी गे |
\v 36 कने दिखणेबालयां तिना जो दसया, की सैह बुरियां आत्मा ने सताया होया आदमी कियां ठिक होया |
\v 37 तालु गिरासेनियों दे अखे-बखे दे लोकां यीशु ने बिनती किती, की साड़े ऐथू ला चली जा: क्योंकि सैह बड़े डरी गियो थे | कने सैह किस्तिया पर चढ़िकरी चली गिया |
\v 38 जिस आदमिये  ला बुरियां आत्मा निकलियाँ थियां सैह तिना ने बीनती करणा लग्गा, की मिंजो अपणे सोगी रेंणा दे, पर यीशु ने तिसयो भेजी करी बोलया |
\v 39 "की अपणे घरयो बापस चली जा कने लोकां ने बोली दे, की परमेश्वरे तेरे ताईं कदे बड्डे-बड्डे कम्म किते न |" कने सैह जाईकरी सारे गशेहरे च प्रचार करणा लग्गा, की यीशु ने मेरे ताईं कदे बड्डे-बड्डे कम्म किते न |
\s याईर दी मरियो कुड़ी कने रोगी जनानी
\p
\v 40 जालु यीशु बापस ओआ दा था, तां लोक तिसने खुशिया ने मिल्ले ; क्योंकि सैह यीशुऐ जो निय्याला दे थे |
\v 41 कने दिखा, याईर नाऐ दा इको आदमी जड़ा आराधनालयां दा सरदार था, आया, कने बिनती करणा लग्गा, "मेरे घरे जो चल |"
\v 42 क्योंकि तिसदी इको बाहरां सालां दी इको ई कुड़ी थी, कने सैह मरणे बाली थी | जालु सैह जादा था, तां लोक तिस पर डेई पोंदे थे |
\v 43 कने इको जनानी जिसा जो बाहरां सालां ला खून चलणे दी बिमारी थी, कने तिना अपणी सारी कमाई वेद्यां पिच्छे खर्ची बैठियो थी कने तमी कूदे बी हथे ला ठिक नी होइयो थी,
\v 44 तिना पिच्छे ला आइकरी तिदे कपड़े दे कुंणे जो छुता, जट तिसा सो दा खून निकलन बंद होई गिया |
\v 45 इस पर यीशु ने बोलया, "मिंजो कुनी छूता ? " जालु सारे मुकरणा लग्गे, तां पतरस कने तिसदे साथियां बोलया, "हे स्वामी, तिजो तां भीड़ दबा दी हे कने तिजो पर ढेई पोदे न |"
\v 46 पर यीशु ने बोलया, "कुनकी मिंजो छुता हे मिंजो पता लगी गिया हे की मिंजो ला सामर्थ्य निकली हे |"
\v 47 जालु जनानिया दिखया, की मैं लुकी नी सकदी, तालु कमदी होई आई, कने तिसदे पैरां पर पेईकरी सारे लोकां सामणे दसया, की मैं तिजो कजो छुता हे, कने कियां मैं जट ठिक होई गेई |
\v 48 तिनी तिसा जो बोलया, "बेटी तिजो तेरे भरोसे ठिक किता हे, ठिक ठाक चलिया |"
\v 49 सैह ऐ बोला दा ई था, की कुनकी आराधनालय दे सरदार दे घरे ला आइकरी बोलया, "तेरी कुड़ी मरी गियो हे: गुरुऐ जो दुख मत दे |"
\v 50 यीशु ने सुणिकरी तिसयो जबाब दिता, "डर मत, बस भरोसा रख ; तां तिना बची जाणा |"
\v 51 घरे आइकरी तिनी पतरस, कने यूहन्ना, कने याकूब कने कुड़िया दे माता-पिता जो छडीकरी होर कुसयो बी अंदर नी ओणा दिता |
\v 52 कने सारे ताईं-ताईं रोआ दे थे, पर तिनी बोलया, "रोआ मत ; सैह मरियो नी हे पर सुतियो हे |"
\v 53 सैह ऐ जाणिकरी, की मरी गियो हे तिसदा मजाक उड़ाणा लग्गे |
\v 54 पर तिनी तिसदा हथ पकड़या कने पुकारिकरी बोलया, "हे कुड़ी उठ | "
\v 55 तालु तिसदे प्राण बापस आई गे कने सैह जट उठी बैठी ; फिर तिनी हुक्म दिता की, इसा जो कुछ खाणे जो दीया |
\v 56 तिसा दे माता-पिता हेरान होऐ , पर तिनी तिना जो चेतावनी दिती, की ऐ जड़ा होया हे, सैह कुसी ने मत बोलदे |
\c 9
\s बाहरां प्रेरितां दा भेजया जाणा
\p
\v 1 फिरी तिनी तिना बाहरां जो सदिकरी तिना जो सारियां बुरियां आत्मा कने बमारियाँ जो दूर करणे दा सामर्थ्य कने अधिकार दिता |
\v 2 कने तिना जो परमेश्वरे दे राज्य दा प्रचार करणे, कने बिमारियाँ जो ठिक करणे ताईं भेजया |
\v 3 कने तिनी तिना ने बोलया, "रस्ते ताईं कुछ मत लेंदे: ना तां सोठी, ना झोली, ना रोटि, ना पेसे, ना दो-दो कुरते |
\v 4 "कने जिसदे घरे तुसां जांगे, तिथू ई रिया, कने तिथू ला ई विदा लिया |
\v 5 "जड़ा कोई तुहान्जो अपनांगा नी तां तिस शेहरे ला निकलदे होऐ अपणे पैरां दी धुड़ झाड़ी दिया, ताकि तिना पर गबाई हो |"
\v 6 सैह निकलिकरी ग्रांऐ-ग्रांऐ च जाईकरी सुसमाचार सुंणा दे, कने हर कुथी लोकां जो ठिक करदे फिरदे थे |
\s हेरोदेस दी उलझन
\p
\v 7 कने देशे दी चौथाई दा राजा हेरोदेस ऐ सारा कुछ सुणिकरी घबराई गिया, क्योंकि मतयां बोलया, की यूहन्ना मरी करी जिन्दा होई गिया हे |
\v 8 कने मतयां ऐ बोलया, की एलिय्याह दिखया हे: कने केईयां बोलया की पराणे भविष्यद्वक्ता चे कोई जिन्दा होया हे |
\v 9 पर हेरोदेसे बोलया, "यूहन्ना दा तां मैं सिर कटबाया था तां हुण ऐ कुण हे, जिसदे बारे च ऐसियाँ गल्लां सुणादा मैं ?" कने हेरोदेसे जो तिसयो दिखणे दी इच्छा होई |
\s पंज हझार मर्दां जो खांणा खुआंणा
\p
\v 10 फिरी प्रेरितां बापस आईकरी जड़ा कुछ तिना कितया था, तिसयो दसी दिता, कने सैह तिना जो अलग करिके बैतसैदा नाऐ दे इकी शेहरे जो लेई गिया |
\v 11 ऐ जाणिकरी भीड़ तिसदे पिच्छे चली पेई, कने सैह खुशिया ने तिना ने मिला, कने तिना ने परमेश्वरे दे राज्य दियां गल्लां करणा लग्गा, कने जड़े ठिक होणा चांहदे थे तिना जो ठिक किता |
\v 12 जालु दिन डलना लग्गा, तां तिना बाहरां आइकरी तिसने बोलया, "भिड़ा जो बिदा कर, ताकि असां अखे बखे दे ग्रां कने बस्तियां च जाईकरी अपणे रेणें ताईं कने रोटिया दा इंतजाम करन, क्योंकि असां ऐथू सुनसान जगा च हेन |"
\v 13 तिनी तिना ने बोलया, "तुसां ई तिना जो खाणे जो दिया |" तिना बोलया, "साड़े बाल पंज रोटियां कने दो मछियां जो छडीकरी कुछ होर नी हे ; पर हाँ, अगर असां जाईकरी इना सारयां लोकां ताईं रोटियां खरीदी लेई ओन, तां होई सकदा हे |"
\v 14 (क्योंकि ओथु लगबग पंज हझार बन्दे थे) | कने तिनी अपणे चेलयां ने बोलया, "तिना जो पंजा-पंजा करिके लाइना ने बठाई दिया |
\v 15 तिना तियां ई किता, कने सबना जो बठाई दिता |
\v 16 तालु तिनी सैह पंज रोटियां कने दो मछियां लिईयां, कने स्वर्गे पासे दिखिकरी धन्याबाद किता, कने तोड़ी-तोड़ी करी चेलयां जो दिंदा गिया ताकि सैह लोकां जो परोसी देंन |
\v 17 सारे खाईकरी रजी गे, कने बचयो टुकड़यां ने बाहरा टोकरियाँ भरीकरी चुकियां |
\s पतरसे दा यीशु जो 'मसीह मनणा
\p
\v 18 जालु सैह एकांत प्राथना करा दा था, कने चेले तिसदे सोगी थे, तां तिनी तिना ते पुछया, "लोक मिंजो क्या बोलदे न ?"
\v 19 तिना जबाब दिता, "यूहन्ना बपतिस्मा देणेबाला, कने कोई-कोई एलिय्याह, कने कोई ऐ की पराणे भविष्यद्वक्तां चे कोई जिन्दा होया हे |"
\v 20 तिनी तिना ते पुछया, "पर तुसां मिंजो क्या बोलदे न ? " पतरस ने जबाब दिता, "परमेश्वरे दा मसीहा |"
\v 21 तालु तिनी तिना जो चेताबनी देई करी बोलया, "ऐ कुसी ने मत बोलदे |"
\s अपणी मौत दे बारे च यीशुऐ दी भविष्यवाणी
\p
\v 22 कने तिनी बोलया, "आदमिये दे पुत्रे ताईं जरूरी हे की, सैह बड़े दुख झेले, कने पुरनिये कने बड्डे याजक कने शास्त्री तिसयो बुरा समझी करी मारी देन, कने सैह तिजे रोजे जिंदा होई जाये |"
\s यीशुऐ दे पिच्छे चलणे दा मतलब
\p
\v 23 तिनी सबना ने बोलया, "अगर कोई मरे पिच्छे ओणा चाहंदा हे, तां सैह अपणे आपे ला मना करे कने हर रोज अपणा क्रूस चुकीकरी मेरे पिच्छे चली ओऐ |
\v 24 "क्योंकि जड़ा कोई अपणे प्राणा बचाणा चांगा तिनी प्राण गबाणे, पर जड़ा कोई मेरे ताईं अपणे प्राण गबांगा तिनी सैह बचाणे न |
\v 25 "अगर आदमी सारे संसारे जो जीती ले, कने अपनी जान गबाई दे, या तिसदा घाटा होई जा, तां तिसयो क्या फायदा होणा ?
\v 26 "जड़ा कोई मिंजो ला कने मेरियां गल्लां ने शरमांगा: जलु आदमिये दा पुत्र बी अपणी कने अपणे पिता दी, कने पबित्र स्वर्ग दूतां दी, महिमा सोगी ओंगा, तां तिसते शरमाणा हे |
\v 27 "मैं तुसां ने सच्च बोलदा हे, की जड़े ऐथू खड़ुत्यो न, तिना चे कोई ऐसा हे, की जालु दीकर परमेश्वरे दा राज्य नी दिखी लेंगे, तालु दीकर मरणे दा स्वाद नी चखणा हे |"
\s यीशुऐ दा रूपान्तर
\p
\v 28 इना गल्लां दे कोई अठ रोज बाद सैह पतरस, कने यूहन्ना कने याकूब जो सोगी लेईकरी प्राथना करणे ताईं पहाड़े पर गिया |
\v 29 जालु सैह प्राथना करा दा ई था, तां तिसदे चेहरे दा रूप बदली गिया, कने तिसदे कपड़े चिट्टे होइकरी चमकणा लग्गे |
\v 30 कने दिखा, मूसा कने एलिय्याह, ऐ दो आदमी तिस सोगी गल्लां करा दे थे |
\v 31 ऐ महिमा सोगी दुस्से, कने तिसदे मरणे दी चर्चा करा दे थे, जड़ा यरूशलेम च होणेबाला था |
\v 32 पतरस कने तिसदे साथी निंदरा ने भरुयो थे, जालु डंगे ने उठी होऐ , तां तिसदी महिमा ; कने तिना दो अदमिया जो, जड़े तिसदे बखे खड़ुत्यो थे, दिखया |
\v 33 जालु सैह तिसदे बखे ला जाणा लग्गे, तां पतरसे यीशु ने बोलया, "हे स्वामी, साड़ा ऐथू रेणा ठिक हे: असां तिन मंडप बणान, इको तेरे ताईं, इको मूसा ताईं, इको एलिय्याह ताईं |" तिसयो पता नी था, की क्या बोला दा हे |
\v 34 सैह ऐ बोला दा ई था, की इको बदल्ले आइकरी तिना जो डकी लिया, जालु सैह तिस बदल्ले ने घिरणा लग्गे तां सैह डरी गे |
\v 35 कने तिस बदल्ले चे ऐ अबाज निकली, "ऐ मेरा पुत्र हे कने, मेरा भेजया हे, इसदी सुंणा |"
\v 36 ऐ अबाज होंदे ई यीशुऐ जो तिना किल्ला दिखया ; कने सैह चुप रे, कने जड़ा कुछ तिना दिखया था, तिसदी कोई गल तिना रोजा च कुनी नी किती |
\s बुरिया आत्मा ने ग्रस्त इको जागते जो ठिक करणा
\p
\v 37 कने दुऐ  रोजे जालु सैह पहाड़े ते उतरे, तां इको बड़ी बडी भीड़ तिसने मिलणा आई |
\v 38 कने दिखा, भिड़ा चे इको आदमिये जोरे ने बोलया, हे गुरु, मैं तिजो ने बिनती करदा हे, की मेरे पुत्रे पर दया कर ; क्योंकि सैह मेरा इकलोता पुत्र हे |
\v 39 कने दिख, इको बुरी आत्मा तिसयो पकड़ी लेंदी हे, कने सैह इकदम बकणा लगी पोंदी हे, कने सैह आत्मा तिसयो ऐसा मरोड़दी हे, की सैह मुऐ च पांणी भरी लेंदा हे ; कने तिसयो गरेची करी बड़िया मुशकिला ने छडदी हे |
\v 40 कने मैं तेरे चेलयां ने बिनती किती, की इसा जो कडी दिया ; पर सैह कडी नी सके |"
\v 41 यीशुऐ जबाब दिता, "हे अविशवासी कने जिदी लोको, मैं कालू दीकर तुहाड़े सोगी रेंगा, कने तुहाड़ी सेंहगा ? अपणे पुत्रे जो ऐथू लेई आ |"
\v 42 सैह ओआ दा ई था की तिसयो बुरिया आत्मा तिसयो पटकी करी मरोड़या, पर यीशुऐ बुरिया आत्मा जो डांटया कने जागते जो ठिक करिके तिसदे पिता जो देई दिता |
\s अपणे दे बारे च यीशुऐ दी दोबारा भविष्यवाणी
\p
\v 43 तालु सारे लोक परमेश्वरे दे महासामर्थ्य ला हेरान होऐ | पर जालु सारे लोक तिना सारे कम्मा ने जड़े सैह करदा था, हेरान होआ दे थे, तां तिनी अपण चेलयां ने बोलया,
\v 44 "ऐ गल्लां तुहाड़े कन्ना च पेई रेन, क्योंकि आदमिये दा पुत्र आदमियां दे हथा च पकड़वाया जाणे जो हे |"
\v 45 पर सैह इसा गल्ला जो नी समझदे थे, कने ऐ तिना ते छिपी रेई ; ताकि तिना जो पता नी लग्गे, कने सैह इसा गल्ला दे बारे च पुछणे ला डरदे थे |
\s सबते बडा कुण
\p
\v 46 फिरी तिना च ऐ बेहस होणा लग्गी की, की सांझो छे बडा कुण हे ?
\v 47 पर यीशुऐ तिना दे मने दी गल जाणी लेई, कने इको बच्चे जो लेईकरी अपणे बखे खड़ेरेया,
\v 48 कने तिना ने बोलया, "जड़ा कोई मेरे नाऐ ने इस बच्चे जो अपनांदा हे, सैह मिंजो अपनांदा हे, कने जड़ा कोई मिंजो अपनांदा हे, सैह मिंजो भेजणे बाले जो अपनांदा हे, क्योंकि जड़ा तुहाड़े चे सबना ला छोटा हे, सेई बडा हे |
\s जड़ा बिरोध च नी, से पक्ष च हे
\p
\v 49 तालु यूहन्ने बोलया, "हे स्वामी, असां इको आदमिये जो तेरे नाऐ ने बुरियां आत्मा जो कडदे दिखया हे, कने असां तिसयो मना किता, क्योंकि सैह साड़े सोगी होइकरी तेरे पिच्छे नी चलया था |"
\v 50 यीशुऐ तिसयो बोलया, "तिसयो मना मत करा ; क्योंकि जड़ा तुहाड़े खिलाफ नी हे, सैह तुहाड़े सोगी हे |"
\s सामरियां दे जरिये यीशुऐ दा बिरोध
\p
\v 51 जालु तिसदे उपर जाणे दे दिन पुरे होणे बाले थे, तालु तिनी यरूशलेम जाणे दा बिचार पका किता |
\v 52 तिनी अपणे अग्गे दूत भेजे: सैह सामरियों दे इको ग्रांऐ जो गे, ताकि तिदे ताईं जगा तेयार करन |
\v 53 पर तिना लोकां तिसयो उतरणा नी दिता, क्योंकि सैह यरूशलेम जो चलया था |
\v 54 ऐ दिखिकरी तिसदे चेलयां याकूब कने यूहन्ना ने बोलया, "हे प्रभु ; क्या तू चाहंदा हे, की असां हुक्म देन, की अम्बरे ला अग पोये कने तिना जो भस्म करी दे ?"
\v 55 पर तिनी तिना मुड़ीकरी डांटया [कने बोलया, "तुसां नी जाणदे न की तुसां कदेई आत्मा दे न |
\v 56 क्योंकि आदमिये दा पुत्र लोकां दे प्राणा जो खत्म करणे ताईं नी पर बचाणे ताईं आया हे |"] कने सैह कुसकी होरसी ग्रांऐ जो चली गे |
\s यीशुऐ दा चेला बणने दा कीमत
\p
\v 57 जालु सैह रस्ते च चलयो थे, तालु कुनकी तिसयो बोलया, "जिथू-जिथू तू जांगा, मैं बी तेरे पिच्छे जाणा |"
\v 58 यीशुऐ तिसने बोलया, लोमड़ियां दियां गुफां कने अम्बरे दे पंछिया दे बसेरे होंदे न, पर आदमिये दे पुत्रे जो सिरे डकने दी बी जगा नी हे |"
\v 59 तिनी दूऐ ने बोलया, "मेरे पिच्छे आई जा |" तिनी बोलया, "हे प्रभु, मिंजो पेहले जाणा दे ताकि मैं अपणे पिता जो दबी ओऐ |"
\v 60 तिनी तिसने बोलया, "मरयां जो अपणे मुर्दे दबाणा दे, पर तू जाईकरी परमेश्वरे दे राज्य दी सुसमाचार सुंणा |"
\v 61 इको होरनी बन्दे बोलया, "हे प्रभु, मैं तेरे पिच्छे ओंगा ; पर पेहले मिंजो जाणा दे ताकि मैं अपणे घरे दे लोकां ने बिदा लेई ओंऐ |"
\v 62 यीशुऐ तिसयो बोलया, "जड़ा कोई अपणा हथ हले पर रखी करी पिच्छे दिखदा हे, सैह परमेश्वरे दे राज्य जोगी नी हे |"
\c 10
\s सत्तर चेलयां दा भेजया जाणा
\p
\v 1 कने इना गल्लां बाद प्रभुऐ होर सत्तर आदमी रखे कने जीसी-जीसी शेहरे कने जगा पर तिनी अपु जाणा था, तिथू तिना जो दो-दो करिके अग्गे भेजया |
\v 2 कने तिनी तिना जो बोलया, "पकयो खेतर बड़े न ; पर मजदूर थोड़े न: इस ताईं खेतरे दे मालिके ने बिनती करा, की सैह अपणे खेतरां जो बडणे ताईं मजदूर भेजा दे |
\v 3 "जा ; दिखा मैं तुहान्जो भेडां साईं भेड़ियां दे बिच भेजदा हे |
\v 4 "इस ताईं ना बटुआ, ना झोली, ना जुते ; कने ना ई रस्ते च कुसयो नमस्ते करा |
\v 5 "जिसदे बी घरे जा, पेहले बोला, 'इस घरे दा कल्याण हो |'
\v 6 "अगर ओथु कोई कल्याणे जोगा होंगा ; तां तुहाड़ा कल्याण तिस पर होणा, नी तां तुहाड़े बाल बापस आई जाणा |
\v 7 "तिसी घरे च रिया, तिस घरे जड़ा कुछ मिलदा हे, सेई खा पिया ; क्योंकि मजदूरयो तां अपणी मजदूरी मिलणा चाईदी ; घरे-घरे मत फिरदे |
\v 8 ''कने जिसी शेहरे च जांगे, कने ओथु दे लोक तुहान्जो अपणे घरे सदगे, तां जड़ा कुछ तुहाड़े सामणे रखगे सैह ई खा |
\v 9 "ओथु दे बिमारां जो ठिक करा: कने तिना जो बोलणा, 'परमेश्वरे दा राज्य तुहाड़े बखे आई रिया हे |'
\v 10 "पर जिस शेहरे च जांगे, कने ओथु दे लोक तुहांजो अपनांगे नी, तां तिना दे बजारां च जाईकरी बोला,
\v 11 'तुहाड़े शेहरे दी धुड़ बी, जड़ी साड़े पैरां च लगियो हे, असां तुहाड़े सामणे झाड़ी दिंदे न, तमी ऐ समझी लिया, की परमेश्वरे दा राज्य तुहाड़े बखे आई रिया हे |'
\v 12 "मैं तुसां ने बोलदा, की तिस रोजे इस शेहरे दी हालता ते सदोम दी हालत सेंहणे जोगी होणी हे |
\s अविश्वासी शेहरां पर धिक्कार
\p
\v 13 " हाय खुराजीन | हाय बैतसैदा | जड़े सामर्थ्य दे कम्म इना शेहरां च होए, अगर सैह सूर कने सैदा च होंदे तां सैह टाटा ओढिकरी कने राखा च बेईकरी कालू दे सैह मन बदली लेंदे |
\v 14 "पर न्याये दे रोजे तुहड़िया हालता ते सूर कने सैदा दी हालत जादा सेहणे जोगी होणी |
\v 15 "हे कफरनहूम, तू क्या स्वर्गे दीकर उच्चा किता जांणा हे ? तू तां पताल दीकर थले जाणा हे |
\v 16 "जड़ा तुहाड़ी सुणदा हे, सैह मेरी सुणदा हे, जड़ा तुहान्जो तुच्छ समजदा हे, सैह मिंजो तुच्छ समझदा हे ; कने जड़ा मिंजो तुच्छ समजदा हे, सैह मेरे भेजने बाले जो बी तुच्छ समजदा हे |"
\s सत्तर चेल्यां दा बापस ओंणा
\p
\v 17 सैह सत्तर खुशिया ने बापस आईकरी बोलणा लग्गे, ''हे प्रभु, तेरे नाऐ ने बुरियां आत्मा बी साड़े बशे च न |"
\v 18 तिनी तिना ने बोलया, ''मैं शेताने जो बिजलिया साईं स्वर्गे ते पिया दिखा दा था |"
\v 19 "दिखा, मैं तुहान्जो सपां कने बिच्छुआं जो मारणे, कने दुशमणा दी सामर्थ्य पर हक दितया हे ; कने कुसा बी चीजा ने तुहान्जो घाटा नी होणा |
\v 20 "तमी इस ने खुश मत होआ, की आत्मा तुहाड़े बशे च हे, पर इस ला खुश होआ की तुहाड़े ना स्वर्गे च लिखयो न |"
\s यीशुऐ दा खुश होंणा
\p
\v 21 तालू सैह पबित्र आत्मा च होईकरी खुश होई गिया, कने बोलया, "हे पिता, स्वर्गे कने धरतिया दे प्रभु, मैं तेरा धन्यबाद करदाहे, की तू इना गल्लां जो ज्ञानिया कने समजदारां ते लुकाई रखया, कने बच्चयां पर प्रगट कितियां: हाँ, हे पिता, क्योंकि तिजो ऐई खरा लग्गा |
\v 22 "मेरे पिता मिंजो सब कुछ देई दितया हे ; कने कोई नी जाणदा हे की पुत्र कुण हे सिर्फ पिता ई, कने पिता कुण हे ऐ बी कोई नी जाणदा, सिर्फ पुत्रे दे कने सैह जिदे पर पुत्र तिसयो प्रकट करणा चांगा |"
\v 23 कने चेलयां पासे मुड़ीकरी किल्ले ई बोलया, "धन्य न सैह अखी, जड़ियाँ गल्लां तुसां दिखदे न तिना गल्लां जो सैह दिखदियां न,
\v 24 क्योंकि मैं तुसां ने बोलदा हे, की मतयां भविष्यद्वक्तां कने राजे चांहदे थे, की जड़ियाँ गल्लां तुसां दिखदे न तिना जो दीखा ; पर नी दिखियां कने जड़ियाँ गल्लां तुसां सुणदे न तिना जो सुंणा, पर नी सुणियां |"
\s दयालु सामरी दा दृष्टान्त
\p
\v 25 कने दिखा, इको व्यवस्थापक उठया ; कने ऐ बोलिकरी तिसदी परीक्षा लेंणा लग्गा, "हे गुरु, अनन्त जिन्दगियां दा बारिस बणने ताईं मैं क्या करें ?"
\v 26 तिनी तिसने बोलया, "व्यवस्था च क्या लिखया हे ? तू कियां पढ़दा हे ? "
\v 27 तिनी जबाब दिता, "तू अपणे प्रभु परमेश्वरे ने अपणे सारे तन मन कने अपणे सारे प्राण कने अपणे सारे जोरे ने कने अपणिया सारिया अकला ने प्यार कर ; कने अपणे पड़ोसिये ने अपणयां साईं प्यार रख |"
\v 28 यीशुऐ तिसयो बोलया, "तू ठिक जबाब दिता, ऐई कर तां तू जिन्दा रेंणा |"
\v 29 पर तिनी अपणे आपे जो धर्मी बणाणे ताईं यीशुऐ ते पुछया, तां मेरा पड़ोसी कुण हे ? "
\v 30 यीशुऐ तिसयो जबाब दिता, "इको आदमी यरूशलेम ला यरीहो चलया था, कने डाकुयाँ तिसयो घेरी लिया कने तिसदे कपड़े उतारी दिते, कने तिसयो मारी-कुट्टी करी अदमरा करी के छडी गे |
\v 31 "कने ईयां होया की तिस रस्ते चे इको याजक चलया था, पर सैह तिसयो दिखिकरी कतराई करी चली गिया |
\v 32 "इयां ई इको लेवी तिसा जगा पर आया, सैह बी तिसयो दिखिकरी कतराई करी चली गिया |
\v 33 "पर इको सामरी यात्री तिसा जगा ते निकलया, तिसयो दिखिकरी तरस आई गिया |
\v 34 कने तिसदे बखे आइकरी कने तिसदे जखमा पर तेल कने दाखरस लाईकरी पट्टी बनि, कने अपणिया सवारियां पर चड़ाइकरी तिसयो सराई च लेई गिया, कने तिसदी सेवा किती |
\v 35 "दूऐ रोजे तिनी दो दीनार कडीकरी तिसा सराई दे मालके जो दिते, कने बोलया, 'इसदी सेवा करनयो, कने जड़ा कुछ तेरा होर लग्गा, सैह मैं तिजो बापस आइकरी देई दिंगा |'
\v 36 "हुण तेरिया समझा च जड़ा डाकुआं घेरेया था, तिसदा इना तिन्ना चे पड़ोसी कुण होया ?"
\v 37 तिनी बोलया, "से ई जिनी तिस पर तरस खादा था |" यीशुऐ तिसयो बोलया, "जा, तू बी इयां ई कर |"
\s मार्था कने मरियम दे घरे यीशु
\p
\v 38 फिरी सैह जालु चलयो थे, तां सैह इको ग्रांऐ च गिया, ओथु मार्था नाऐ दी इकी जनानिया तिसयो अपणे घरे सदया |
\v 39 कने मरियम नाऐ दी तिसा दी इको बेंहण थी ; सैह प्रभु दे पैरां बखे बेईकरी तिसदा बचन सुणदी थी |
\v 40 पर मार्था सेवा करदी-करदी घबराई गेई, कने तिसदे बखे आइकरी बोलणा लग्गी, हे प्रभु, क्या तिजो जरा बी चिंता नी हे की मेरिया बेंहणा मिंजो सेवा करणे ताईं किल्ला छडी दितया हे ?" इस ताईं तिसा जो बोल, की मेरी मदद कर |"
\v 41 प्रभुऐ तिसा जो जबाब दिता, "मार्था, हे मार्था ; तू बड़ियां गल्लां ताईं चिन्ता करदी कने घबरांदी हे |
\v 42 पर इको गल जरुर हे, कने इस खरे हिस्से जो मरियमा चूणि लिया हे: जड़ा तिसा ला कुनी खोणा हे |"
\c 11
\s चेलयां जो प्राथना करणा सिखाणा
\p
\v 1 फिरी सैह कुसकी जगा पर प्राथना करा दा था | कने जालू सैह प्राथना करी बैठा, तां तिसदे चेलयां चे इकी चेले तिसयो बोलया, "हे प्रभु, जियां यूहन्ने अपणे चेलयां जो प्राथना करणा सिखया हे तियां ई सांझो सिखाई दे |"
\v 2 तिनी तिना ने बोलया, "जालु तुसां प्राथना करणी, तालु बोला: 'हे पिता, तेरा ना पबित्र मनया जाये, तेरा राज्य ओऐ |
\v 3 'साड़ी दिने भरे दी रोटि सांझो रोज दे कर |
\v 4 'कने साड़े पापां जो माफ कर, क्योंकि असां बी अपणे सारयां दोषियां जो माफ करदे न, कने साड़ी परीक्षा मत लेंदा ' |"
\s प्राथना दे बारे च यीशु दी शिक्षा
\p
\v 5 कने तिनी तिना ने बोलया, "तुहाड़े चे कुण हे जिसदा इको दोस्त हो, कने सैह अधिया राती आईकरी तिसयो बोले, की हे दोस्त ; मिंजो तिन रोटियां दे |
\v 6 क्योंकि इको यात्री दोस्त मेरे बाल आया हे, कने मेरे बाल तिसदे अग्गे रखणे ताईं कुछ नी हे |
\v 7 कने सैह अंदरे ला जबाब दिंदा हे, मिंजो तंग मत कर ; हुण तां दरबाजा बंद हे, कने मेरे बच्चे मेरे सोगी बिस्तरे च सुतयो न, इस ताईं मैं तिजो उठी करी री देई नी सकदा ?
\v 8 "मैं तुहान्जो ने बोलदा हे, अगर तिसदा दोस्त होणे पर बी तिसयो उठी करी री न दे, तिसयो सरमा छडीकरी मंगणे दिया बजा ने तिसयो जितणी जरूरत हे उतनी उठी करी री दिंगा |
\v 9 "मैं तुसां ने बोलदा हे ; की तुसां मंगा, तां तुहान्जो मिलणा ; तोपगे तां तुहान्जो मिलणा ; खट खटांगे, तां तुहाड़े ताईं खुलणा हे |
\v 10 "क्योंकि जड़ा कोई मंगदा हे, तिसयो मिलदा हे ; जड़ा तोपदा हे, तिसयो मिलदा हे ; कने जड़ा खट खटादां हे, तिसदे ताईं खुलदा हे |
\v 11 "तुहाड़े चे कुण ऐदिया पिता होंगा, की जालु तिसदा पुत्र रोटि मंगे, तां तिसयो पथर दे: या मच्छी मंगे तां मछिया दे बदले सांप दे ?
\v 12 "या अंडा मंगे तां तिसयो बिच्छु देई दे ?
\v 13 "अगर तुसां बुरे होइकरी अपणे बचयां जो खरियाँ चिजा देणा जाणदे न, तां स्वर्गीय पिता अपणे मंगणे बाले जो पबित्र आत्मा कनी दिंगा |"
\s यीशु कने बालज़बुल
\p
\v 14 फिरी तिनी इको गूंगी बुरी आत्मा जो कडया ; जालु सैह बुरी आत्मा निकली गेई, तां सैह गूंगा बोलणा लगी पिया ; कने लोका जो हेरानी होई |
\v 15 पर तिना चे कितणया ई बोलया, "ऐ तां शेताने ने जड़ा बुरियां आत्मा दा प्रधान हे तिसदीया मददा ने बुरियां आत्मा जो कडदा हे |"
\v 16 होरनी तिसदी परीक्षा लेणें ताईं तिसते अम्बरे दा निशाण मंगया |
\v 17 पर तिनी, तिना दे मने दियां गल्लां जो जाणिकरी, तिना ने बोलया, "जिस-जिस राज्य च लड़ाई होंदी हे, सैह राज्य उजड़ी जांदा हे ; कने जिस घरे लड़ाई होंदी हे, तिसदा नाश होई जांदा हे |
\v 18 "कने अगर शेतान अपणे ही खिलाफ होई जाऐ, तां तिसदा राज्य कियां टिकी रेंगा ? क्योंकि तुसां मेरे बारे च तां बोलदे न, की ऐ तां शेतान े दिया मददा ने बुरिया आत्मा जो कडदा हे |
\v 19 "भला अगर मैं शेतान े दीया मददा ने बुरियां आत्मा जो कडदा हे, तां तुहाड़ी ओलाद कुसदिया मददा ने कडदी हे ? ताईं तां तिना ई तुहाड़ा न्याय चुकाणा हे |
\v 20 "पर अगर मैं परमेश्वरे दिया सामर्थ्य ने बुरियां आत्मा जो कडदा हे, तां परमेश्वरे दा राज्य तुहाड़े बखे आईरिया हे |
\v 21 "जालु जोरे बाला आदमी हथियार लेईकरी अपणे घरे दी रखबाली करदा हे, तां तिसदी संमत्ति बची रेंदी हे |
\v 22 "पर जालु तिसते जादा जोरे बाला तिसने लड़ी करी तिसयो जीती लेंदा हे, तां तिसदे सैह हथियार जिना पर तिसयो भरोसा था, तिना जो खोई लेंदा हे कने तिसदिया संपतिया जो लुटी करी बंडी दिंदा हे |
\v 23 "जड़ा मेरे सोगी नी हे सैह मेरे खिलाफ हे, कने जड़ा मेरे सोगी नी बटोलदा हे सैह खलारदा हे |
\s अधे सुधारे ने मुशकिल
\p
\v 24 "जालु बुरी आत्मा आदमिये  ला निकली जांदी हे तां सैह सुकीया जगा च अराम तोपदी फिरदी हे, कने जालु नी मिलदा हे तां बोलदी हे, की मैं अपणे तिसी घरे जो बापिस चली जाणा हे जिथू ला निकली थी |
\v 25 "कने आईकरी तिसयो झाड़ा-बुहारा कने सजा-सजाया दिखदियां न |
\v 26 "तालु सैह आई करी अपणे ला बुरियाँ सत आत्मा जो अपणे सोगी लेई ओंदी हे, कने तिसदे अंदर समाई करी बास करदी हे, कने तिस आदमिये  दी हालत पेहले ते बी बडी बुरी होई जांदी हे |"
\s धन्य कुण हे
\p
\v 27 जालु सैह ऐ सब गल्लां बोला दा था तां भिड़ा चे इकी जनानिया जोरे ने बोलया, "धन्य हे सैह पेट जिदे च तू रिया कने सैह स्तन बी जड़े तू पिते |"
\v 28 तिनी बोलया, "हाँ, पर धन्य न सैह, जड़े परमेश्वरे दा बचन मनदे कने सुणदे न |"
\s स्वर्गीय निशाण मंग
\p
\v 29 जालु बड़े भरी लोकां दी भीड़ गिठी होआ दी थी तां सैह बोलणा लग्गा, "इसी युगे दे लोक बुरे न ; सैह निशाण तोपदे न ; पर योना दे निशाण जो छडीकरी तिना जो होर कोई निशाण नी मिलणा हे |
\v 30 "जियां योना निनवे दे लोकां ताईं निशाण बणया, तियां ई आदमिये  दा पुत्र बी इस युगे दे लोकां ताईं निशाण होणा हे |
\v 31 दक्षिणे दिया राणिया न्याय दे रोजे इस बेले दे अदमियां दे सोगी उठी करी री, तिना जो दोषी बोलणा हे, क्योंकि सैह सुलैमान दा ज्ञान सुणने ताईं धरतिया दे छोरे ला आई , कने दिखा ऐथू सैह हे जड़ा सुलेमान ला बी बडा हे |
\v 32 "निनवे दे लोकां न्याये दे रोजे इस बेले दे लोकां सोगी खड़े होई करी, तिना जो दोषी बोलणा हे ; क्योंकि तिना योना दा प्रचार सुणिकरी मन बदलया हे कने दिखा, ऐथू सैह हे जड़ा योना ला बी बडा हे |
\s शरीर दा दिय्या
\p
\v 33 "को ई आदमी दिया बाल्ली करी थले या पैमाने दे हेठ नी रखदा हे, पर खड़किया पर रखदा हे ताकि अंदरे ओणे बाले जो लोओ होऐ |
\v 34 "तेरे शरीरे दा दिय्या तेरी अख हे, इस ताईं अगर तेरी अख साफ हे, तां तेरा सारा शरीर बी उजाला हे ; पर अगर सैह बुरी हे, तां तेरा शरीर बी नेहरे च हे |
\v 35 "ताईं तां ध्यान रखा, की जड़ा उजाला तिजो च हे सैह नेहेरा नी होई जाये |
\v 36 इस ताईं अगर तेरा सारा शरीर उजाला हो, कने तिसदा कोई हिसा नेहेरे च नि रे, तां सारे दा सारा उजाला ऐदेया होणा, जियां तिस बेले होंदा हे, जालु दिय्या अपणिया लोई ने तिजो लोओ दिंदा हे |"
\s शास्त्रियां कने फरीसियां दी भत्सर्ना
\p
\v 37 जालु सैह गल्लां करा दा था, तां इकी फरीसिऐ तिसने बीनती किती, की मेरे घरे रोटि खाणां चल ; कने सैह अंदर जाईकरी रोटि खाणां बैठा |
\v 38 फरीसी जो ऐ दिखीकरी बड़ी हेरानी होई की यीशु खाणां खाणे ला पेहले नोहता नी |
\v 39 प्रभु ने तिसयो बोलया, "हे फरीसियों, तुसां कटोरी कने थालियां जो उपरे-उपरे ला माजदे न, पर तुहाड़े अंदर नेहेरा कने मेल भरियो हे |
\v 40 "हे मूर्खों, जिनी बारे दा हिसा बणाया हे, तिनी क्या अंदरे दा हिसा नी बणाया हे ?
\v 41 "पर हाँ, अंदरे बालियां चिजा जो दान करी दीया, तां दिखा, सब कुछ तुहाड़े ताईं पबित्र होई जाणा |
\v 42 "पर हे फरीसियों, तुहान्जो पर हाय हे ! तुसां पुदीने कने सुदाब दा, कने सारिंया भान्तिया दे साग पतयां दा दसमां हिसा दिंदे न, पर न्याय जो कने परमेश्वरे दे प्यारे जो टाल्ली दिंदे न ; तुहान्जो इयां करणा चाईदा था की इना जो बी करदे रेंदे कने तिना जो बी नी छडदे |
\v 43 "हे फरीसियों, तुहान्जो पर हाय हे | तुसां आराधनालय दे बड्डे-बड्डे आसन कने बाजारां च नमस्ते चांहदे न |
\v 44 "हाय तुहान्जो पर | क्योंकि तुसां तिना लुकियां कबरां दे साईं न, जिना पर लोक चलदे न, पर जाणदे नी न |"
\v 45 तालु इकी व्यवस्थापके तिसयो जबाब दिता, "हे गुरु, ऐसियां गल्लां बोली करी तू साड़ी निंदा करा दा हे |"
\v 46 तिनी बोलया, "हे व्यवस्थापकों, तुहान्जो पर बी हाय हे | तुसां ऐसे बोझे जो आदमिया पर लददे न, जिसयो चुकणा बड़ा मुशकिल हे, पर तुसां अपु तिना बोझां जो अपणिया इकी उंगलियां ने बी नी छुंदे न |
\v 47 "हाय तुहान्जो पर | तुसां तिना भविष्यद्वक्तां दियां कबरां बणादें न, जिना जो तुहाड़े बाप दादयां मारी दितया था |
\v 48 "तुसां गबाह न, कने अपणे बाप दादयां दे कम्मा ने सहमत न ; क्योंकि तिना तां तिना जो मारी दिता कने तुसां तिना दियां कबरां बणादे न |
\v 49 "ताईं ता परमेश्वरे दिया अकला बी बोलया हे, की मैं तिना बाल भविष्यद्वक्ताआं कने प्रेरितां जो भेजगी, कने सैह तिना इना चे कितणयां जो मारी देंणा, कने कितणयां जो सताणां हे |
\v 50 ताकि जितणे बी भविष्यद्वक्तां दा खून इस संसारे दे शुरू ला बहाया हे, सबन दा लेखा, इस युगे दे लोंका ते लेंणा हे,
\v 51 हाबिल दिया हत्या ला लेईकरी जकराय दिया हत्या दीकर जिसयो बेदी कने मंदरे दे बिच मारया था ; मैं तुसां ने सच्च बोलदा हे ; तिसदा लेखा इस बगते दे लोकां ने लेंणा हे |
\v 52 "हाय तुसां व्यवस्थापका पर | की तुसां ज्ञान दी कुंजी लेई तां लेई, पर तुसां अपु ही प्रवेश नी किता कने प्रवेश करणे बालयां जो बी रोकी दिता |"
\v 53 जालु सैह ओथु ते निकलया, तां शास्त्री कने फरीसी बड़े पिच्छे पेई गे, कने छेड़ना लग्गे, की सैह बड़ियां गल्लां दी चर्चा करे,
\v 54 कने तिदिया ताका पर लगी रे, की तिसदे मुऐ दी कोई गल पकड़न |
\c 12
\s पाखण्ड दे खिलाफ चेताबनी
\p
\v 1 इतणे ची तिथु जालु हझारां दी भीड़ होई गेई, ऐथू दीकर की लोक इकी दुऐ  पर डेई पोंदे थे, तां तिनी सबना ला पेहले अपणे चेलयां ने बोलणा लग्गा, "फरीसियां दे कपटरूपी खमीरे ला चुकने रिया |
\v 2 "कुछ डक्या नी हे, जड़ा खोलया नी जाणा हे ; कने ना ई कुछ छुपया हे, जिसदा पता नी लग्गा |
\v 3 "ताईं तां जड़ा कुछ, तुसां नेहेरे च बोलया हे, सैह लोई च सुणाया जाणा, कने जड़ा तुसां अंदर कमरयां च कन्ना च बोलया हे, तिसदा छती पर चढ़ी करी प्रचार होंणा |
\s कुसते डरन
\p
\v 4 "पर मैं तुसां ने बोलदा हे, जड़े मेरे साथी न, की जड़े शरीरे जो मारी सकदे न, पर तिसदे पिच्छे होर कुछ नी करी सकदे तिना ला मत डरा |
\v 5 "मैं तुहान्जो चेतावनी दिंदा हे की तुहान्जो कुसने डरना चाईदा, मरणे ते बाद जिसयो नरके च भेजणे दा हक हे, तिसते डरा |
\v 6 "क्या दो पेसे दियां पंज गौरेयां नी बिकदियां ? तमी परमेश्वर तिना चे इकी जो बी नी भुलदा |
\v 7 "बल्कि तुहाड़े सिरे दे सारे बाल बी गिणयो न, पर डरा मत, तुसां मतियाँ गौरैयों ला बी बदीकरी न |
\s यीशु जो मनणा या नी मनणा
\p
\v 8 "मैं तुसां ने बोलदा हे जड़ा कोई आदमिये  दे सामणे मिंजो मनी लेंगा तिसयो आदमिये  दे पुत्रे बी परमेश्वरे दे स्वर्गदूते दे सामणे मनी लेंगा |
\v 9 पर जड़ा आदमिये  दे सामणे मिंजो नी मनगा तिसयो परमेश्वरे दे स्वर्गदूतां सामणे बी नी मनया जाणा हे |
\v 10 "जड़ा कोई आदमिये  दे पुत्रे दे खिलाफ कोई गल बोले, तिसदा सैह अपराध माफ होई जाणा | पर जड़ा पबित्र आत्मा दी बुराई करे, तिसदा अपराध माफ नी होणा हे |
\v 11 "जालु लोक तुहान्जो सभां च कने हाकिमां कने आधिकारियां दे सामणे लेई जांगे, तां चिंता मत करदे की असां कियां या क्या जबाब देंन, या क्या बोलन |
\v 12 क्योंकि पबित्र आत्मा तुहान्जो तालू ई सिखाई देणा, की क्या बोलणा चाईदा |"
\s इको अमीर मूर्खे दा दृष्टान्त
\p
\v 13 फिरी भिड़ा चे इकी आदमिये  तिसने बोलया, "हे गुरु, मेरे भाईऐ जो बोल, की पिता दी संपति मिंजो देई दे |"
\v 14 तिनी तिसने बोलया, "हे आदमी, कुनी मिंजो तुहाड़ा न्याय या बंडणे बाला बणाया हे ?"
\v 15 कने तिनी तिना जो बोलया, "ध्यान रखा, कने हर तरा दिया मो माया ने अपणे आपे जो बचाई रखा ; क्योंकि कदी बी जिन्दगी तिदिया संपतिया दे जादा नी होंदी |"
\v 16 यीशुऐ तिना ने इको दृष्टान्त बोलया, "कुसकी अमीरे दिया जमिना च मती फसल होई |
\v 17 "तालु सैह अपणे मने च बिचार करणा लग्गा, की मैं क्या करें, क्योंकि मेरे बाल तां जगा ई नी हे, जिथू मैं अपणी फसला जो रखें |
\v 18 "कने तिनी बोलया, 'मैं इयां करणा हे ; की अपणिया बखारियां तोड़ी करी तिना ते बडियां बणाणियां न ; कने तिथु अपणी सारी संपति कने फसल रखणी ;
\v 19 'कने अपणे प्राणा ने बोलगा, की हे प्राण, तेरे बाल मते साला ताईं मती संपति रखियो हे ; चेना ने खा पी, सूखे ने रे |'
\v 20 "पर परमेश्वरे तिसयो बोलया, हे मुर्ख ! इसा राती तेरे प्राण चली जान ; तां तालु जड़ा कुछ तू गठेरया हे, सैह कुसदा होणा ?'
\v 21 " ईयां ई सैह आदमी बी हे जड़ा अपणे ताईं धन गठेरा दा हे, पर परमेश्वरे दिया नजरा च अमीर नी हे |"
\s परमेश्वरे पर भरोसा रखा
\p
\v 22 फिर तिनी अपणे चेलयां ने बोलया, "ताईं तां मैं तुहान्जो बोलदा हे, अपणे प्राणा दी चिंता मत करा, की असां क्या खांगे ; ना ई अपणे शरीरे दी की असां क्या पांगे |
\v 23 क्योंकि रोटिया ला प्राण कने कपड़यां ला शरीर बदीकरी हे |
\v 24 "कोंयां पर ध्यान दिया ; ना सैह रादें न, ना सैह बडदे न ; ना तिना दे भंडार होंदे न, कने ना खाते होंदे न ; तमी परमेश्वर तिना जो पालदा हे | तुहाड़ी कीमत पंछियां ला बदी करी हे |
\v 25 "तुसां चे ऐसा कुण हे, जड़ा चिंता करणे ने अपणिया हालता च इको घड़ी बी बदाई सकदा हे ?
\v 26 "इस ताईं अगर तुसां सबना ला छोटा कम्म बी नी करी सकदे, तां होर गल्लां ताईं कजो चिंता करदे न ?
\v 27 "सोसना दे रुखां पर ध्यान दिया की सैह कियां बडूदें न ; सैह ना मेहनत करदे न, ना कतते न ; तमी मैं तुसां ने बोलदा हे, की सुलैमाने बी अपणे सारे वैभब च, तिना चे कुसी इकी साईं बी कपड़े नी पेहनयो थे |
\v 28 "इस ताईं अगर परमेश्वर मैदाने दे घाऐ जो जड़ी अज हे, कने कल भाड़ च फुकी देंणी हे, ऐ दिया पेहनदा हे ; तां हे घट विशवासियों, तां तिनी तुहान्जो कनी पेहनाणा ?
\v 29 "कने तुसां इसा गल्लां दिया तोपा च मत रिया, की क्या खांगे कने क्या पींगे, कने ना ई शक करा |
\v 30 "क्योंकि संसार दियां जातियां इना सारियां चिजा दिया तोपा च रेंदियां न: कने तुहाड़ा बापू जाणदा हे, की तुहान्जो इना चिजां दी जरूरत हे |
\v 31 "पर तिसदे राज्य दिया तोपा च रिया, तां ऐ चिजा बी तुहान्जो मिली जाणियां |
\s स्वर्गीय धन
\p
\v 32 "हे छोटे झुण्ड डर मत ; क्योंकि तुहाड़े पिता जो ऐ ठिक लगया हे, की तुहान्जो राज्य दे |
\v 33 "अपणिया संपतिया जो बेचिकरी दान करी दीया ; कने अपणे ताईं ऐसे बटुऐ बणां, जड़े पराणे नी होंदे, स्वर्गे च ऐसा धन गठेरा जड़ा घटदा नी हे कने जिसदे नेड़े चोर नी जांदा हे, कने कीड़ा नी खराब करदा |
\v 34 "क्योंकि जिथु तुहाड़ा धन हे, ओथु तुहाड़ा मन बी लगया रेंदा हे |
\s जागदे रिया
\p
\v 35 "तुहाड़े लक्क बनयो रेंन, कने तुहाड़े दिय्ये बलदे रेंन |
\v 36 "कने तुसां तिना आदमियां साईं बणा, जड़े अपणे मालिके दी रा दिखा दे होन, की सैह व्याह ला कालू ओंगा ; की सैह जालू आई करी दरबाजा खट खटागां तां जट तिसदे ताईं खोली देन |
\v 37 "धन्य न सैह सेवक, जिना जो मालिक आईकरी जागदा दिखे ; मैं तुसां ने सच्च बोलदा, की तिनी तिना जो लक्क बनिकरी रोटि खाणां बठाणे, कने बखे आईकरी तिना दी सेवा करणी |
\v 38 "अगर सैह राती दे दूऐ पेहर या तिजे पेहर च आईकरी तिना जो जागदा दिखे, तां सैह सेवक धन्य न |
\v 39 "पर तुसां ऐ जाणी लिया, की अगर घरे दा मालिक जाणदा, की चोरे कुसा घड़िया ओणा हे, तां सैह जागदा रेंदा, कने अपणे घरे च चोरी नी होणा दिंदा |
\v 40 "तुसां बी तेयार रिया ; क्योंकि जिसा घड़िया तुसां सोचणा बी नी हे, तिसा घड़िया आदमिये दे पुत्रे आई जाणा हे |
\s भरोसे दे लाइक कने भरोसे दे लाइक नी दास
\p
\v 41 तालु पतरसे बोलया, "हे प्रभु, क्या ऐ दृष्टान्त तू सांझो ई बोला दा हे की सबना जो |"
\v 42 प्रभु ने बोलया, "सैह भरोसे लाइक कने अकली बाला भंडारी कुण हे, मालिक जिसयो नोकरां-चाकरां दा सरदार बणाऐ ताकि सैह तिना जो टेमे दा खांणे पिंणे दा समान दे |
\v 43 "धन्य हे सैह सेवक, जिसयो तिसदा मालिक आईकरी ऐसा ई करदा दिखे |
\v 44 "मैं तुसां ने सच्च बोलदा ; तिनी तिसयो अपणिया सारिया संपतिया दा मालिक बणाई देंणा |
\v 45 "पर अगर सैह सेवक सोचणा लग्गे, की मेरा मालिके जो ओणे च हे, कने सैह दासां कने दासियाँ जो मारणा-कुटणा कने खाणां-पिणा कने शराबी होणा लग्गे |
\v 46 तां तिस दासे दे मालिके ऐसे रोजे ओणा हे जिस दिने सैह तिसयो नियाला दा नी होणा, कने ऐसी घड़ी जिसा जो सैह जाणदा ना होणा, तालू तिसदे मालिके ओणा, तिसयो खरियां सुंणा करी देईकरी तिसयो भरोसे दे लाइक नी सेवकां सोगी करी दिता |
\v 47 "कने सैह सेवक जड़ा मालिके दी इच्छा जाणदा था, कने तैयार नी रिया कने ना तिसदिया मरजिया ने नी चलया, तिनी बड़ी मार खांणी |
\v 48 पर जिसयो पता नी होई करी मार खाणे जोगा कम्म करे तिनी घट मार खांणी, ताईं तां जिसयो जादा दितया हे तिसते जादा मंगया जाणा हे ; कने जिसयो जादा सौंपया हे, तिसला जादा लेणा हे |
\s यीशुऐ दे ओंणे दा परिणाम
\p
\v 49 "मैं धरतिया पर अग्ग लगाणा आया हे ; बस ऐ ई चाहंदा हे की हुण ई लगी जांदी !
\v 50 "मिंजो तां इको बपतिस्मा लेणा हे ; कने जालु दीकर सैह नी होंगा तालु दीकर मैं कदेई व्यथा च रेंगा !
\v 51 " तुसां क्या समझदे न की मैं धरतिया पर मेल मिलाप करणा आया हे ? मैं बोलदा हे, नही मैं अलग करणा आया हे |
\v 52 क्योंकि हुणे ला इकी घरे दे पंजा जणया अपु चे बैर रखणा हे, तिन्ना जणयां दों ने कने दों जणयां तिन्ना ने |
\v 53 "पिता पुत्रे ने, कने पुत्रे पिता ने बेर रखणा ; माता कुड़िया ने, कने कुड़िया माता ने, ससु नुआ ने, कने नुआ ससु ने बैर रखणा हे |''
\s बगत दे लछण
\p
\v 54 कने तिनी भिड़ा ने बी बोलया, "जालु बदलां जो पशचिम ला उठदे दिखदे न, तां जट बोलदे न, की बरखा होणी हे, कने ईयां ई होंदा हे |
\v 55 "कने जालु दक्षिणी होआ चलदी दिखदे न तां बोलदे की लू चलणी, कने ईयां ई होंदा हे |
\v 56 'हे कपटियों, तुसां धरती कने अम्बरे दे रुपे च भेद करी सकदे न, पर इस युगे दे बारे च भेद करणा कनी जाणदे न ?
\s अपणे मुद्दई ने समझौता
\p
\v 57 "कने तुसां अपु ई फेसला कनी करी लेंदे, की क्या ठिक हे ?
\v 58 "जालु तू अपणे मुद्दई सोगी न्याय करणे बाले बाल चलया हे, तां रस्ते च ई तिसते छुटणे दी कोसिस करी ले ईयां ना हो, की सैह तिजो जजे बाल लेई जाऐ, कने जज सिपाई बाल देई दे कने सिपाई तिजो जेला च पाई दे |
\v 59 "मैं तुसां ने बोलदा हे, जालु दीकर तू दमड़ी-दमड़ी नी देई दिंगा तालु दीकर ओथु ला नी छुटी सकणा हे |"
\c 13
\s मन बदला या खत्म होआ
\p
\v 1 तिस बेले कुछ लोक आई रे, कने तिसने तिना गलीलियों दी चर्चा करणा लग्गे, जिना दा खून पीलातुसे तिना दे ई बलिदाना सोगी मिलाया था |
\v 2 ऐ सुणी करी तिनी तिना जो जबाब च ऐ बोलया, "क्या तुसां समझदे न, की ऐ गलीली, होर सारयां गलीलियाँ ला पापी थे की तिना पर ऐ मुशकिल पेई ?"
\v 3 "मैं तुसां ने बोलदा, की नी थे ; पर अगर तुसां मन नी बदलगे तां तुसां बी इयां ई खत्म होणा |
\v 4 "या क्या तुसां समजदे न, की सैह ठारा जणे जिना पर शीलोह दा गुम्मट पीया, कने सैह दबुई करी मरी गे: सैह यरूशलेम दे होर सारे रेणे बालयां ला जादा पापी थे ?
\v 5 "मैं तुसां ने बोलदा हे, की नी थे ; पर अगर तुसां मन नी बदलया तां तुसां बी इना साईं ई खत्म होणा |"
\s बिना फल दे अंजीर दे रूखे दा दृष्टान्त
\p
\v 6 फिरी तिनी ऐ दृष्टान्त बी बोलया, "की कुसकी अंगूरा दे बागे च इको अंजीरे दा रुख लगया था: सैह तिदे च फल तोपणा आया, पर नी मिल्ले |
\v 7 "तालु तिनी बागे दे रखबाले जो बोलया, 'दिख मैं तिन्ना सालां ला इस अंजीरे दे रूखे च फल तोपणा ओंदा हे, पर मिलदे नी न, इसयो बडी दे इयां ई कजो जगा रोकी रखणी ?'
\v 8 "तिनी तिसयो जबाब दिता, की हे मालिक इसयो इस साल तां रेंणी दे ; की मैं इसदे चारो पासे खुंणी करी खाद पां |
\v 9 अग्गे फलगा तां ठिक नितां इसयो बडी दियां |"
\s सब्त दे रोज कुबड़ी जनानिया जो ठिक करणा
\p
\v 10 सब्ते दे रोजे सैह इकी आराधनालयां च उपदेश दे दा था |
\v 11 कने दिखा, इको जनानी थी, जिसा जो ठारां सालां कमजोर करणे बाली इको बुरी आत्मा लगियो थी, कने सैह कुबड़ी होई गियो थी, कने कुसी बी तरीके ने सिदी नी होई सकदी थी |
\v 12 यीशुऐ तिसा जो दिखीकरी सदया, कने बोलया, "हे नारी, तू अपणिया कमजोरियां ला छुटी गेई |"
\v 13 तालु तिनी तिसा पर हथ रखे, कने सैह जट सीधी होई गेई, कने परमेश्वरे दी बड़ाई करणा लग्गी |
\v 14 इस ताईं की यीशुऐ तिसा जो सब्ते दे रोजे ठिक किता था, आराधनालय दा सरदार रिसियाकर लोकां ने बोलणा लग्गा, "छे रोज न, जिना च कम्म करणा चाईदा, तिना ई रोजा च आई करी ठिक होआ ; पर सब्ते दे रोजे नी |"
\v 15 ऐ सुणिकरी प्रभुऐ जबाब दिता, "हे कपटियों, क्या सब्ते दे रोजे तुसां सारे जणे अपणे दांदा या गदे जो बेका ला खोलिकरी पाणि पिणा नी लेई जांदा ?
\v 16 "ठिक नी था क्या, ऐ जनानी जड़ी अब्राहमे दी कुड़ी हे जिसयो शेताने ठारां सालां ला बनी रखया था, सब्ते दे रोजे इस बंधने ला छुडाई जांदी ?"
\v 17 जालु तिनी ऐ गल्लां बोलियाँ, तां तिसदे सारे बिरोधी शरमिंदा होई गे, कने सारी भीड़ तिना महिमा दे कम्मा ने जड़े सैह करदा था, खुश होऐ |
\s राई दे दांणे दा दृष्टान्त
\p
\v 18 फिरी तिनी बोलया, "परमेश्वरे दा राज्य कुसदे साईं हे ? कने मैं तिसदी उपमा केसने दें ?
\v 19 "सैह राईया दे इकी दाणे साईं हे, जिसयो इकी आदमिये  लेईकरी अपणिया जमिना च राया हे: कने सैह बडूईकरी रुख बणी गिया ; कने अम्बरे दे पंछियां तिदियां डालियाँ पर अपणा घोंसला बणाया |"
\s खमीर दा दृष्टान्त
\p
\v 20 तिनी फिरी बोलया, "मैं परमेश्वरे दे राज्य दी उपमा कुसने दें ?
\v 21 "सैह खमिरे साईं हे, जिसयो इकी जनानिया लेईकरी तिन पसेरी आटे च पाया, कने होंदे-होंदे सारा आ टा खमीर होई गिया |"
\s सकेत दरबाजा
\p
\v 22 सैह शेहर-शेहर, कने ग्रां-ग्रां होईकरी उपदेश दिंदा होया यरूशलेम दे पासे जा दा था |
\v 23 कने कुंनकी तिसते पुछया, "हे प्रभु, उद्धार पाणेबाले घट न क्या ?" तिनी तिना ने बोलया,
\v 24 "सुंगड़े दरबाजे ते जाणे दी कोसिस करा, क्योंकि मैं तुसां ने बोलदा हे, की मतयाँ जाणा चाणां हे, पर जाई नी सकणा हे |
\v 25 "जालु घरे दा मालिक उठी करी री दरबाजा बंद करी बैठया हो, कने तुसां बाहर खड़ोई करी दरबाजा खट खटाई करी बोलन, 'हे प्रभु, साड़े ताईं खोली दे, 'कने सैह जबाब दे की मैं तुहान्जो नी जाणदा, तुसां कतां दे न ?
\v 26 "तालु तुसां बोलणा लगणा, की असां तेरे सामणे खादा पीता कने तू साड़े बजारां च उपदेश दिता |
\v 27 पर तिनी बोलणा, मैं तुसां ने बोलदा हे, 'मैं नी जाणदा तुसां कतां ते न | हे बुरे कम्म करणे बालयों, तुसां सारे मिंजो ला दूर न |'
\v 28 "ओथु रोणा कने दंद पिणा पोंणे: जालु तुसां अब्राहम कने इसहाक कने याकूब कने सारे भविष्यद्वक्तां जो परमेश्वरे दे राज्य च अंदर बैठया कने अपणे आपे जो बाहर कडया दिखणा |
\v 29 " पूर्व कने पशचिम ; उतर कने दक्षिण ते लोकां आईकरी परमेश्वरे दे राज्य दे खाणे च हिसेदार होणा |
\v 30 "कने दिखा, कितणे पिछले न, तिना पेहले होणा, कने कितणे पेहले न, तिना पिछले होणा |"
\s हेरोदेस दी दुशमणी
\p
\v 31 तिसा घड़िया कितणे ई फरीसियां आईकरी तिसने बोलया, "ऐथू ला निकली करी चली जा ; क्योंकि हेरोदेस तिजो मारी देंणा चाहंदा हे |"
\v 32 तिनी तिना ने बोलया, "जाईकरी तिस गिदड़े ने बोली दिया, की दिख मैं अज कने कल सारी बुरी आत्मा कने बिमारां जो ठिक करदा हे कने तिजे रोजे पूरा करणा हे |
\v 33 "तमी मिंजो अज कने कल कने परसु चलणा जरूरी हे, क्योंकि होई नी सकदा की कोई भविष्यद्वक्ता यरूशलेम ला बाहर मरया जा |
\s यरूशलेम ताईं बिलाप
\p
\v 34 "हे यरूशलेम ! हे यरूशलेम ! तू जड़े भविष्यद्वक्तां जो मारी दिंदी हे, कने जड़े तेरे बाल भेजयो न तिना जो पथरां ने मारदी हे ; कितणी ई बरी मैं ऐ चाया, की जियां मुर्गी अपणयां बचयां जो अपणे फंगा थले गिठे करदी हे, तियां ई मैं बी तेरे बचयां जो गिठा करें, पर तू ऐ नी चाया |
\v 35 "दिखा, तुहाड़ा घर तुहाड़े ताईं उजाड़ छडया हे, कने मैं तुसां ने बोलदा हे ; जालु दीकर तुसां नी बोलगे, की धन्य हे सैह, जड़ा प्रभु दे नाऐ ने ओंदा हे, तालु दीकर तुसां मिंजो कदी नी दिखणा हे |"
\c 14
\s फरीसी दे घरे यीशु
\p
\v 1 फिरी सैह सब्ते दे रोजे फरीसियां दे सरदारां चे कुसकी दे घरे रोटि खाणां गिया: कने सैह तिदिया ताका च थे |
\v 2 कने दिखा, इको आदमी तिसदे सामणे था, जिसयो जलन्धर दी बिमारी थी |
\v 3 इसा गल्ला पर यीशुऐ व्यवस्थापकों कने फरीसियों ने बोलया, "क्या सब्ते दे रोजे खरा करणा ठिक हे, की नी ?"
\v 4 पर सैह चुपचाप ई रे | तालु तिनी तिसयो हथ लगाई करी ठिक किता, कने जाणा दिता |
\v 5 कने तिना जो बोलया, "तुसां चे ऐसा कुण हे, जिसदा गदा या दांद खुऐ च पेई जा कने सैह सब्ते दे रोजे तिसयो जट बाहर ना कडे ?"
\v 6 सैह इना गल्लां दा कोई बी जबाब नी देई सके |
\s प्यारे ने कने परोंणयां दा आदर
\p
\v 7 तालु तिनी दिखया, की सदयो लोक कियां खरियां-खरियां जगा चुणी लेंदे न तां तिनी इको दृष्टान्त देईकरी तिना ने बोलया,
\v 8 "जालु कोई तिजो ब्याऐ च सदगा, तां खरियां जगा च मत बोंदा, कुथकी ईयां ना हो, की तिनी तिजो ला बी बड्डे जो न्युंद्र दितियो हो |
\v 9 कने जिनी तिजो कने तिसयो दोनो जो न्युंद्र दितियो हे, सैह आईकरी तिजो ने बोले, की इसयो जगा दे, तालु तिजो शरमिंदा होई करी सारयां ला पिच्छे बालिया जगा च बोणा पोऐ |
\v 10 "पर जालु तिजो सदगे, तां सारयां ला बेकार जगा जाईकरी बैठ, की जालु सैह, जिनी तिजो सदया हे सैह ओऐ, कने तिजो ने बोले की हे दोस्त, अंगे होईकरी बैठ ; तालु तेरे सोगी बोंणे बालयां दे सामणे तेरी बड़ाई होंणी |
\v 11 "क्योंकि जड़ा कोई अपणे आपे जो बडा बणांगा, तिसयो छोटा किता जाणा ; कने जड़ा कोई अपणे आपे जो छोटा बणांगा, सैह बडा कितया जाणा |"
\v 12 तालु तिनी अपणे न्युंद्रा देणे बाले ने बी बोलया, "जालु तू दिने दा या राती दा खाणां खांगा, तां अपणे दोस्तां या भाईयां या रिश्तेदारां या अमीर पड़ोसियां जो मत सददा, की ईयां ना हो, की सैह बी तिजो सदन, कने तेरा बदला होई जाऐ |
\v 13 "पर जालु तू रोटि खाऐ, तां गरीबां जो, लंगड़यां जो कने अनयां जो सदी लियां |
\v 14 तालु ते धन्य होणा, क्योंकि तिना बाल तिजो देंणे ताईं कुछ नी हे, पर तिजो धर्मियां दे जिन्दा होण ने इसदा फल मिलणा |"
\s बडिया धामा दा दृष्टान्त
\p
\v 15 तिसदे सोगी रोटि खाणे बालयां चे इकी ऐ गल्लां सुणिकरी तिसने बोलया, "धन्य हे सैह, जड़ा परमेश्वरे दे राज्य च रोटि खांगा |"
\v 16 तिनी तिसने बोलया, "कुनकी आदमिये  बड़ी बडी धाम दिती कने मतयां जो सदया |
\v 17 जालु खाणां तैयार होई गिया, तां तिनी अपणे सेवके दे हथे सदयो लोकां जो बोली भेजया, की ओआ, खाणां तेयार हे |
\v 18 "पर सैह सारे दे सारे माफी मंगणा लग्गे, पेहले आदमिये तिसने बोलया, "मैं खेतर खरिदया हे कने जरूरी हे की मैं तिसयो दिखें ; मैं तिजो ने बिनती करदा हे, की मिंजो माफ करी दे |'
\v 19 "दूऐ आदमिये बोलया, मैं पंज जोड़ी दांद खरिदयो न, कने तिना जो परखणा जाणा हे ; मैं तिजो ने बिनती करदा हे की मिंजो माफ करी दे |'
\v 20 "इकी होरनी बोलया, 'की मैं ब्याह कितया हे, इस ताईं मैं नी आई सकदा हे |'
\v 21 "तिनी सेवके आईकरी अपणे मालिके ने ऐ गल सुणाई | तालु घरे दे मालिके गुस्से च आईकरी बोलया, 'शेहरे दे बजारां कने गलियाँ च जाईकरी जट कंगालां, टुंडे, लंगड़यां कने अनयां जो ऐथू लेई ओआ |'
\v 22 "सेवके फिरी बोलया, 'हे मालिक, जियां तू बोलया था, तियां ही कितया हे ; फिरी बी जगा हे |'
\v 23 "मालिके सेवके ने बोलया, 'सड़कां कने बागां च जाईकरी लोकां जो लेई आ ताकि मेरा घर भरुई जा |
\v 24 'क्योंकि मैं तुसां ने बोलदा हे, की तिना सदया लोकां चे कोई बी मेरिया रोटिया नी चखगा ' |"
\s चेला बणने कीमत
\p
\v 25 कने जालु मती भीड़ तिसदे सोगी चलियो थी, तां तिनी पिच्छे मुड़ी करी तिसने बोलया |
\v 26 "अगर कोई मेरे बाल ओऐ, कने अपणे माता पिता कने घरे बाली कने बच्चे कने भाई बेंहण कने अपणे प्राणा जो प्यारा नी समझे, तां सैह मेरा चेला नी होई सकदा ;
\v 27 "कने जड़ा कोई अपणा क्रूस नी चुक्के ; कने मेरे पिच्छे नी ओऐ ; सैह बी मेरा चेला नी होई सकदा |
\v 28 "तुसां चे कुण हे जड़ा गढ़ बणाणा चाहंदा हो, कने पेहले बेईकरी खर्च ना जोड़े, की पूरा करणे दी शक्ति मेरे बाल हे की नी ?
\v 29 "की ईयां ना हो, की जालु नियां पाईकरी तैयार नी करी सके, तां सारे दिखणे बाले ऐ बोलिकरी तिसदा मजाक उड़ान,
\v 30 की ऐ आदमी बणाणा तां लग्गा, पर बणाई नी सकया ?
\v 31 "या कुण ऐसा राजा हे, की दुऐ  राजे ने लड़ना चलया हो, कने पेहले बेईकरी बचार नी करे की जड़ा बि हझार लेईकरी मिंजो ने लड़ना ओआ दा हे, क्या मैं दस हझार लेईकरी तिसदा सामणा करी सकदा हे की नि ?
\v 32 "नितां तां तिसदे दूर रेंदे ई, सैह दूतां जो भेजिकरी करी मिलाप करणा चांगा |
\v 33 "इयां ई तुसां चे जड़ा कोई अपणा सब कुछ छडी ना दे, तां सैह मेरा चेला नी होई सकदा हे |
\s बेस्वादा नुण
\p
\v 34 "नुण तां खरा हे, पर अगर नुणे दा स्वाद खराब होई जा, तां सैह कुसा चिजा ने नुणकां करणा |
\v 35 "सैह तां ना जमिना दे ना तां खादी दे कम्मां ओंदा हे: तिसयो तां लोक बाहर फेंकी दिंदे न | जिसदे सुणने बाले कन्न न सैह सुणी लिया |"
\c 15
\s गवाचियो भेडां दा दृष्टान्त
\p
\v 1 सारे चुंगी लेणेबाले कने पापी तिसदे बाल ओंदे थे ताकि तिसदी सुणन |
\v 2 कने फरीसी कने शास्त्री बोलणा लग्गे, "ऐ तां पापियां ने मिलदा हे कने तिना सोगी खांदा हे |"
\v 3 तालु तिनी तिना ने ऐ दृष्टान्त बोलया:
\v 4 "तुसां चे कुण हे जिसदियां सो भेडां होन, कने तिना चे इको गबाची जाये तां सैह तिना नड़िनुऐ  भेडां जो बणे च छडिकरी, तिसा गबाचिया जो तालु दीकर तोपे जालु दीकर सैह मिली ना जाऐ |
\v 5 "कने जालु मिली जांदी हे, तां सैह बड़िया खुशिया ने तिसा जो मुंडे च चुकी लेंदा हे |
\v 6 "कने घरे आईकरी दोस्तां कने पड़ोसियां जो गिठे करी के बोलदा हे, 'मेरे सोगी ख़ुशी मना क्योंकि मेरी गबाचियो भेड मिली गेई हे |'
\v 7 "मैं तुसां ने बोलदा हे ; की इयां ई मन बदलने बाले पापिये दे बारे च स्वर्गे च इतणी ही ख़ुशी होणी, जितनी की नड़िनुए ऐसे धर्मियां दे बारे च नी होंदी, जिना जो मन बदलने दी जरूरत नी हे |
\s गबाचयो सिक्के दा दृष्टान्त
\p
\v 8 "या कुण दई ऐसी जनानी होंगी, जिसा बाल दस सिक्के होंगे, कने तिना चे इको सिक्का गबाची जाऐ ; तां सैह दिय्या वाली करी कने पूरे घरे च बोंखरिया ने सोतया जालु दीकर सैह मिली नी जा, तालु दीकर ध्यान लायरी तोपदी ना रे ?
\v 9 "कने जालु मिली जांदा हे, तां सैह अपणियां सेलियाँ कने पड़ोसियां जो गठेरी करी बोलदी हे, की ओआ मरे सोगी खुशी मना क्योंकि मेरा गबाचया सिक्का मिली गिया हे |
\v 10 "मैं तिजो ने बोलदा हे ; की इयां ई इको मन बदलने बाले पापिये दे बारे च परमेश्वरे दे स्वर्गदूतों दे सामणे खुशि होंदी हे |"
\s उड़ाऊ पुत्रे दा दृष्टान्त
\p
\v 11 फिरी तिनी बोलया, "कुसकी आदमिये  दे दो पुत्र थे |
\v 12 "तिना चे छोटे जागते पिता ने बोलया की जड़ा हिसा मेरा संपतिया च हे, सैह मिंजो देई दिया | कने तिनी तिना जो अपणी संपति बंडी दिती |
\v 13 "कने जादा रोज नी होए थे की छोटा पुत्र सारा कुछ गठेरी करी की दूर देशे जो चली गिया कने ओथु बुरे कम्म करी के अपणी सारी संपति उड़ाई दिती |
\v 14 "जालु सैह सारा कुछ खर्ची बैठा, तां तिसी देशे बड़ा बडा अकाल पेई गिया, कने सैह कंगाल होई गिया |
\v 15 "कने सैह तिसी देशे दे रेंणे बाले दे घरे जाई रिया | तिनी तिसयो अपणे खेतरां च सुअरां जो चुगाणे ताईं भेजया |
\v 16 "कने सैह चाहंदा था, की सैह तिना फलियाँ ने पेट भरे जिना जो सूअर खांदे थे ; कने तिसयो कोई कुछ नी दिंदा था |
\v 17 "जालु सैह अपणे आपे च आया, तालु बोलणा लग्गा, की मेरे पिता दे कितणे ई मजदुरां जो खाणे ला जादा रोटि मिलदी हे, कने मैं ऐथू भूखा मरा दा |
\v 18 'मैं हुण उठी करी री अपणे पिता बाल जाणा हे कने बोलणा की पिता जी मैं स्वर्गे दे बिरोध च कने तेरिया नजरा च पाप कितया हे |
\v 19 हुण इसी जोगा नी हे की तेरा पुत्र बोलया जा, मिंजो अपणे इकी मजदूरे साईं ई रखी ले |'
\v 20 "तालु सैह उठी करी री, अपणे पिता बाल चलया: सैह अजे दूर ई था, की तिसदे पिता जो तिसयो दिखीकरी तरस आई गिया, कने दोड़ी करी तिसयो गल्ले लाई लिया, कने बड़े चूमे ले |
\v 21 "पुत्रे तिसने बोलया, 'पिता जी, मैं स्वर्गे दे खिलाफ कने तेरिया नजरा च पाप कितया हे ; कने मैं हुण तेरा पुत्र होणे जोगा नी रिया हे |'
\v 22 "पर पिता अपणे नोकरां ने बोलया, 'जट छेल दे कपड़े कडीकरी इसयो पेहना, कने इसदे हथे च गुन्ठिया कने पैरां च जूतियां पेहना,
\v 23 कने पालया बछड़ा लोआ कने बडा ताकि असां खाई करी ख़ुशी मनान |
\v 24 क्योंकि मेरा ऐ पुत्र मरी गिया था, पर फिरी जिन्दा होई गिया हे: गवाची गिया था, पर हुण मिली गिया हे |' कने सैह खुशी मनाणा लग्गे |
\v 25 "पर तिसदा जेठा पुत्र खेतरां च था | कने सैह जालु घरे बखे पुज्जा, तां तिनी गाणे-बजाणे कने नचणे दा रोल्ला सुणाया |
\v 26 "कने तिनी इकी नोकरे जो सदी करी पुछया, 'ऐ क्या होआ दा हे ?'
\v 27 "तिनी तिसने बोलया, 'तेरा भाई आया हे, 'कने तेरे पिता पालया बछड़ा बडया हे, इस ताईं की तेरे पिटा तिसयो ठिक-ठाक दिखया हे |'
\v 28 "ऐ सुणिकरी तिसयो गुस्सा आई गिया कने सैह अंदरे नी गिया, पर तिसदा पिता तिसयो बाहर आईकरी मनाणा लग्गा |
\v 29 "तिनी पिता जो जबाब दिता, की दिख ; की मैं इतणे सालां ते तेरी सेवा करा दा हे, कने कदी तेरी गल नी टाल्ली, तमी तू मिंजो अजे दीकर कदी इको बकरिया दा बच्चा नी दिता, की मैं अपणे दोस्तां सोगी ख़ुशी मनां |
\v 30 पर जालु तेरा ऐ पुत्र आया, जिनी तेरी संपति कन्जरियां पिच्छे उड़ाई करी आया हे, तां तू इसदे ताईं पालया बछड़ा बडाया हे |
\v 31 "तिनी तिसने बोलया, 'पुत्र तू हेमेशा मेरे सोगी हे ; कने जड़ा कुछ मेरा हे सैह सब कुछ तेरा ई हे |
\v 32 'पर हुण ख़ुशी मनाणी कने मगन होणा चाईदा क्योंकि तेरा ऐ भाई मरी गिया था फिरी जिन्दा होई गिया हे ; गवाची गिया था, हुण मिली गिया हे '|"
\c 16
\s चलाक भण्डारी
\p
\v 1 फिरी तिनी चेलयां ने बी बोलया, "कुसकी अमीर बन्दे दा इको भंडारी था, कने लोकां तिसदे सामणे तिस पर इलजाम लगाया की ऐ तेरिया संपतिया जो उड़ाई दिंदा हे |
\v 2 "कने तिनी तिसयो सदी करी बोलया, 'ऐ क्या हे जड़ा मैं तेरे बारे च सुंणा दा हे ? अपणे भंडारीपने दा हिसाब दे ; क्योंकि तू अजे बाद भंडारी नी हे |'
\v 3 "तालु भंडारी सोचणा लग्गा, की हुण मैं क्या करें ? क्योंकि मेरा मालिक मिंजो भंडारी दे कम्मे ला कडा दा हे: मिटी तां मिंजो ला खुणिं नी होंदी ; कने भीख मंगणे ने मिंजो शर्म ओंदी हे |
\v 4 'मैं समजी गिया, की क्या करणा: ताकि जालु मिंजो भंडारिये दे कम्मे ला कडया जांगा तां लोक मिंजो अपणे घरे लेई लेन |'
\v 5 "कने तिनी अपणे मालिके दे देंणदारां जो इको-इको करी के सदया कने पेहले ते पुछया, की तिजो पर मेरे मालिके दा कितणा कर्ज हे ?
\v 6 "तिनी बोलया, 'सो मण तेल, 'तालु तिनी तिसने बोलया, की अपणी खाता बही ले कने बेईकरी जट पंजा लिखी दे |
\v 7 "फिरी दूजे ला पुछया, 'तीजो पर कितणा कर्ज हे ? ' तिनी बोलया, 'तालु तिनी तिसने बोलया, सो मण कणक, ' तालु तिनी तिसयो बोलया, 'अपणा बही खाता ले कने अस्सी लिखी दे |'
\v 8 "मालिके तिस अधर्मी भंडारी दी तारीफ़ किती, की तिनी चलाकिया ने कम्म कितया हे ; क्योंकि इसा दुनिया दे लोक अपणे टेमे दे लोंका सोगी रीति-व्यवहारों च ज्योति दे लोंका ला जादा चलाक न |
\v 9 "कने मैं तुसां ने बोलदा हे, की अधर्मे दे पेसे ने अपणे ताईं दोस्त बणाई लिया ; ताकि जालू सैह पैसा चली जांदा हे, तां सैह तुहान्जो रेंणे ताईं जगा देई देंन |
\v 10 "जड़ा थोड़े ला थोड़े च सच्चा हे, सैह मते चे बी सच्चा हे: कने जड़ा थोड़े ला थोड़े च बी अधर्मी हे, सैह मते च बी अधर्मी हे |
\v 11 "इस ताईं जालु तुसां अधर्मे दे पैसे ने सच्चे नी बणे, तां सच्चाई तुहान्जो कुनी देंणी ?
\v 12 "अगर तुसां होरसी दे पैसे ने सच्चे नी बणे, तां जड़ा तुहाड़ा हे, तिसयो तुहान्जो कुण दिंगा ?
\v 13 "कोई सेवक दो मालिकां दी सेवा नी करी सकदा: क्योंकि तिनी इकी ने बेर कने इकी ने प्यार रखणा ; या इकी ने मिली की रेंणा कने दूजे जो बुरा समझणा: तुसां परमेश्वर कने पैसै दोनो दी सेवा नी करी सकदे |"
\s यीशु दे कुछ उपदेश
\p
\v 14 फरीसी जड़े लालची थे, ऐ सारियां गल्लां सुणिकरी तिसयो मजाके च उड़ाणा लग्गे |
\v 15 तिनी तिना ने बोलया, "तुसां तां आदमिये  दे सामणे अपणे आपे जो धर्मी बणादे न: पर परमेश्वर तुहाड़े मने जो जाणदा हे, जड़ी चीज अदमियां दिया नजरा च महान हे, सैह परमेश्वरे दिया नजरा च बुरा हे |
\v 16 व्यवस्था कने भविष्यद्वक्ता यूहन्ना दीकर रे, तिस बगते ते परमेश्वरे दे राज्य दा सुसमाचार सुणाया जादा हे, कने हर कोई तिदे च जोरे शोरे ने जांदा हे |
\v 17 "अम्बर कने धरतिया दा टल्ली जाणा व्यवस्था दे इको बिन्दुए दे मिटी जाणे ने सही हे |
\v 18 "जड़ा कोई अपणिया घरे बालिया जो छडीकरी दुजिया ने ब्याह करदा हे, सैह ब्यभिचार करदा हे, कने जड़ा कोई ऐदिया जनानिये ने ब्याह करदा हे, सैह बी व्यभिचार करदा हे |
\s अमीर आदमी कने गरीब लाजर
\p
\v 19 "इको अमीर आदमी था सैह बैंजणी कने मलमले दे कपड़े पेहनदा कने हर रोज सूखे कने मजे ने रेंदा था |
\v 20 "कने लाजर नाऐ दा इको गरीब जखमा ने भरुया तिसयो तिदिया डेवढ़ी पर छडी दिंदे थे |
\v 21 कने सैह चाहंदा था, की अमीरे दिया मजे पर बचयो जूठे ने अपणा पेट भरे, कने कुत्ते बी आईकरी तिसदे जखमा जो चटदे थे |
\v 22 "कने ईयां होया की सैह गरीब मरी गिया, कने स्वर्गदूते तिसयो लेईकरी अब्राहम दिया गोदा पुजाया | कने सैह अमीर बी मरया कने दबी दिता,
\v 23 "कने पताल च पीड़ा ने तड़फदे होऐ  तिनी अपणी अखी खोलियां, कने दुरे ला अब्राहमे दिया गोदा च लाजरे जो दिखया |
\v 24 "कने तिनी हाक्क पाई करी बोलया, 'हे पिता अब्राहम, मिंजो पर दया करी के लाजरे जो मिंजो बाल भेजी दे, ताकि सैह मिंजो अपणिया ऊंगलियां दे सिरे जो सेड़ी करी मेरिया जीभां जो ठंडा करे, क्योंकि मैं इसा अग्गी ने तड़पा दा हे |'
\v 25 "पर अब्राहमे बोलया, 'हे पुत्र याद कर, की तू अपणिया जिंदगिया च खरियां चिजा लेई बैठया हे, कने तियां ई लाजर बी बुरियां चिजा: पर इसयो हुण ऐथू शांति मिल्ला दी हे, कने तू तड़फा दा हे |
\v 26 'कने इना सारियां गल्लां जो छडी करी साड़े कने तुहाड़े बिच इको बडा खड्डा बणाया हे ताकि जड़ा ऐथू ला तिस पार जाणा चा सैह ना जाई सके, कने ना कोई ओथु ला इस पार साड़े बाल आई सके |'
\v 27 तिनी बोलया, "हे पिता मैं तिजो ने बिणती करदा हे, की तू इसयो मेरे पिता दे घरे भेज,
\v 28 क्योंकि मेरे पंज भाई न, ताकि सैह तिना दे सामणे इना गल्लां दी गबाई दे, ईयां ना होऐ की से बी इसा पीड़ा दिया जगा च ओंन |
\v 29 "अब्राहमे तिसने बोलया, 'तिना बाल तां मूसा कने भविष्यद्वक्तां दियां कताबां हेन, सैह तिना दी सुणन |'
\v 30 "तिनी बोलया, 'नि, हे पिता अब्राहम ; पर अगर कोई मरयां चे तिना बाल जाये, तां तिना मन बदलना हे |'
\v 31 तिनी तिसने बोलया, 'जद सैह मूसा कने भविष्यद्वक्ता दी नी सुणदे न, तां अगर कोई मरयां चे जिन्दा होई गिया तमी तिना तिसदी नी मनणी ' | "
\c 17
\s ठोकर दी बजा बणना
\p
\v 1 फिरी तिनी अपणे चेलयां ने बोलया, "होई नी सकदा की जिना गल्लां पाप दी बजा न तिना ने ठोकरां नी लगन, पर हाय, तिस आदमिये  पर जिदिया बजा ने से ओंदियां न |
\v 2 ''जड़ा कोई इना लोकयां चे कुसकी इकी जो ठोकर खवादां हे, तिसदे ताईं ऐ ठिक होंदा की चकिया दा पाट तिसदे गले च लटकाई करी, कने तिसयो समुंद्रे च फेंकी दिंदे |
\v 3 "ध्यान रखा ; अगर तेरा भाई गलत कम्म करे तां तिसयो समजाआ, कने अगर सैह पछतांगा तां तिसयो माफ करी दे |"
\v 4 "अगर सैह दिन भर सत बरी तिजो ने गलत करे कने सतों बरी तेरे बाल आईकरी बोले, की मैं पछतादा हे, तां तिसयो माफ करी दे |"
\s भरोसा
\p
\v 5 तालु प्रेरितां प्रभु ने बोलया, "साड़ा विश्वास बढ़ा |"
\v 6 प्रभु ने बोलया, "अगर तुहान्जो राईया दे दाणे बराबर बी भरोसा होंदा, तां अगर तुसां इस तुते दे रूखे जो बोलदे की तू जड़ा ला उखड़ी करी समुद्रे च लगी जा, तां सैह तुहाड़ी मनी लेंदा |
\s इको दास दा फरज
\p
\v 7 "पर तुहाड़े च ऐसा कुण हे, जिसदा सेवक हल चलादां, या भेडां चुगांदा हे, कने सैह जालु खेतरे ला बापस ओऐ, तां तिसयो बोले, जट आईकरी रोटि खाई ले ' ?
\v 8 "कने इयां नी बोले, की मिंजो रोटि बणा कने जालु दीकर मैं रोटि खां तालु दीकर मेरी सेवा कर ; इसदे बाद तू बी खाई लियां ?
\v 9 "क्या सैह तिस सेवके दा ऐहसान मनगा, की तिनी सेई कम्म किते जड़े मैं तिसयो बोले थे ?
\v 10 "इयां ई तुसां बी, जालू इना सारयां कम्मा जो करी बोन जड़े तुहान्जो दितयो थे, तां बोलनयो, असां निकम्मे सेवक न ; की जड़ा सांझो करणा चाईदा था सेई असां कितया हे ' |"
\s कोढ़ दे दस मरिजां जो ठिक करणा
\p
\v 11 कने ईयां होया की सैह यरूशलेम जांदे होऐ सामरियां कने गलील दे बिच ते होई करी जा दा था |
\v 12 कने कुसकी ग्रांऐ ते जांदे बेले तिसयो दस कोढ़ी मिल्ले |
\v 13 कने तिना दुरे ला ई खड़ुई करी, "जोरे ने बोलया, हे यीशु, हे मालिक, सांझो पर दया कर | "
\v 14 तिनी तिना जो दिखी करी बोलया, "जा ; कने अपणे आ पे जो याजकां ने दस्सा |" कने सैह जांदे-जांदे ई ठिक होई गे |
\v 15 तालु तिना चे इकी ऐ दिखया की मैं ठिक होई गिया हे तां, जोरे ने बोली करी परमेश्वरे दी बड़ाई करदा बापस आया ;
\v 16 कने यीशुऐ दे पैरां पर पेईकरी धन्याबाद करणा लग्गा ; कने सैह सामरी था |
\v 17 इसा गल्ला पर यीशुऐ बोलया, "क्या सैह दसो ठिक नी होऐ , तां सैह नो कतां न ?
\v 18 "क्या इस परदेसिऐ जो छडिकरी कोई होर नी निकलया, जड़ा परमेश्वरे दी बड़ाई करदा हे ?"
\v 19 तालु तिनी तिसने बोलया, "उठी करी री चली जा ; तिजो तेरे भरोसे ठिक कितया हे |"
\s परमेश्वरे दे राज्य दा आगमन
\p
\v 20 जालु फरीसियां ने तिसयो पुछया, की परमेश्वरे दा राज्य कालु ओणा हे ? तां तिनी तिना जो जबाब दिता, "परमेश्वरे दा राज्य प्रगट रुपे ने नी ओंदा हे |
\v 21 कने लोकां ऐ नी बोलणा, की दिखा, ऐथू हे, या ओथु हे | क्योंकि दिखा, परमेश्वरे दा राज्य तुहाड़े बिच हे |"
\v 22 कने तिनी चेलयां ने बोलया, "सैह दिन ओणे न, जिना च तुसां आदमिये  दे पुत्रे दे रोजां चे इकी रोजे जो दिखणा चांणा हे, पर नी दिखी सकणा हे |
\v 23 "लोकां तुसां ने बोलणा, 'दिखा, ओथु हे | ' या 'दिखा ऐथू हे | ' पर तुसां चली मत जांदे कने पिच्छे ई मत होई जांदे |
\v 24 "क्योंकि जियां बिजली अम्बरे दे इकी छोरे ला दुए छोरे दीकर चमकदी हे, तियां ई आदमिये  दे पुत्रे बी अपणे रोजे च सामणे ओणा हे |
\v 25 "पर पेहले बड़ा जरूरी हे, की सैह बड़े दुख झेले, कने तिसयो इस युगे दे लोक निच बोलन |
\v 26 "जियां नूह दे रोजां च होया था, तियां ई आदमिये  दे पुत्रे दे रोजां च होणा हे |
\v 27 जिस रोजे दीकर नूह जहाजे पर नी चढ़या, तिस दिने दीकर लोक खांदे पिंदे थे, कने तिना च ब्याह शादियां होंदिया थियां ; तालु जल-प्रलय आई करी सबी कुछ खत्म करी दिता |
\v 28 "जियां लूत दे रोजां च होया था, की लोक खांदे-पिंदे कने लेंण देंण करदे, कने पेड़ लागांदे कने घर बणादें थे ;
\v 29 पर जिस रोजे लूत सदोमे ला निकलया, तिस रोजे अम्बरे ला अग्ग गन्धक बरसी कने सब कुछ खत्म करी दिता |
\v 30 "आदमिये  दे पुत्रे जो प्रगट होणे दे रोजे बी ईयां ई होणा हे |
\v 31 "तिस रोजे जड़ा छती पर होंगा, कने तिसदा समान घरे हो, तां सैह तिसयो लेंणे ताईं थले ना उतरे, कने तियां ई जड़ा खेतरे जो गिया हो सैह बापस नी ओऐ |
\v 32 "लूते दिया घरे बालिया जो याद रखा |
\v 33 "जड़ा कोई अपणे प्राण बचाणा चांगा तां सैह प्राण गवांगा, कने जड़ा कोई प्राण गवांगा सैह प्राणा तां तिनी जिन्दा रेंणा |
\v 34 मैं तुसां ने बोलदा हे, तिसा राती दो आदमी इकी मंझे पर होणे, पर इको लेई जाणा कने दूजे जो छडी देंणा हे |
\v 35 "दो जनानिया सोगी चक्की पियाँ दियां होणियां, इको लेई जाणी कने दुई छडी देणी |
\v 36 ["दो जणे खेतरे च होणे न, इको लेई जाणा कने दूजा छडी देंणा |"]
\v 37 ऐ सुणी करी तिना तिसते पुछया, ''हे प्रभु ऐ कुथू होणा हे ? " तिनी तिना ने बोलया, "जिथू लाश हे, ओथु इल्लां गिठियां होंणा |"
\c 18
\s अधर्मी न्यायधीश कने बिधवा दा दृष्टान्त
\p
\v 1 फिरी तिनी इसदे बारे च की रोज प्राथना करणा कने कदी हिम्मत नी छडणी चाईदी, तिना ने ऐ दृष्टान्त बोलया:
\v 2 "कुसकी शेहरे च इको न्यायधीश रेंदा था ; सैह ना परमेश्वरे ते डरदा था ना कुसी आदमिये  दी परवाह करदा था |
\v 3 "कने तिसी शेहरे च इको बिधवा बी रेंदी थी: जड़ी तिसदे बाल आईकरी बोलदी थी, की मेरा न्याय करी के मिंजो मुद्दई ते बचाई दे |
\v 4 "तिनी कितणे टेमे दीकर तां मनया नी पर आखिर च मने च सोची करी बोलया, 'मैं ना परमेश्वरे ते डरदा, कने ना अदमियां दी परवाह करदा हे ;
\v 5 तमी ऐ बिधवा मिंजो तंग करदी रेंदी हे, इस ताईं मैं इसा दा न्याय करणा हे, कुथी ईयां ना हो की बार-बार आई करी आखिर च मेरे नके च दम ना करी दे ' | ''
\v 6 प्रभु ने बोलया, "सुंणा, की ऐ अधर्मी न्यायी क्या बोलदा हे ?
\v 7 क्या परमेश्वर अपणे चुणे लोकां दा न्याय नी करणा, जड़े रात-दिने तिसदी दुहाई दिंदे रेंदे न ; क्या तिनी तिना दे बारे च देर करणी हे ?
\v 8 "मैं तुसां ने बोलदा हे ; तिनी जट तिना दा न्याय करणा ; तमी जालु आदमिये  दा पुत्र जालू ओंगा, तां तिसयो क्या धरतिया पर भरोसा मिलगा ?"
\s फरीसी कने चुंगी लेंणे बालयां दा दृष्टान्त
\p
\v 9 कने तिनी तिना ने जड़े अपणे उपर भरोसा रखदे थे, की असां धर्मी न, कने दुजयां जो निच बोलदे थे, ऐ दृष्टान्त बोलया:
\v 10 "दो आदमी मंदरे च प्राथना करणा गे ; इको फरीसी था कने दूजा चुंगी लेणे बाला था |
\v 11 "फरीसी खड़ोई करी अपणे मने च इयां प्राथना करणा लग्गा, की हे परमेश्वर, मैं तेरा धन्यबाद करदा हे, की मैं होरनी आदमियां साईं नेहेरा करणे बाला, अन्यायी कने व्यभिचारी नी हे, कने ना ई इस चूंगी लेणे बाले साईं हे |
\v 12 मैं हफ्ते च दो बरी बरत रखदा हे ; मैं अपणिया कमाईया दा दसमां हिसा बी दिंदा हे |
\v 13 "पर चुंगी लेणे बाले दुर खड़ुई करी, स्वर्गे पासे नजर भरी दिखया बी नी, सैह अपणिया छातिया पिटी-पिटी करी बोलणा लग्गा, 'हे परमेश्वर मिंजो पापिऐ पर दया कर |'
\v 14 "मैं तुसां ने बोलदा हे, की सैह दूजा नी ; पर सेई आदमी धर्मी बणया फिरी अपणे घरे गिया ; क्योंकि जड़ा कोई अपणे आपे जो बडा बणागा, सैह छोटा करी देणा हे ; कने जड़ा अपणे आपे जो छोटा बणागा, सैह बडा करी देणा |"
\s बच्चयां जो आशीर्बाद
\p
\v 15 फिरी लोक अपणे बच्चयां जो तिसदे बाल लोणा लग्गे, ताकि सैह तिना पर हथ रखे ; कने चेलयां तिना जो दिखी करी डांटया |
\v 16 यीशुऐ बच्चयां जो अपणे बाल सदी करी बोलया, "बच्चयां जो मेरे बाल ओंणा दिया, कने इना जो रोका मत: क्योंकि परमेश्वरे दा राज्य ऐ देयां दा ई हे |
\v 17 "मैं तुसां ने सच्च बोलदा हे, की जड़ा कोई परमेश्वर दे राज्य जो बच्चयां साईं नी अपनांगा सैह राज्य च कदी बी प्रवेश नी करी सकदा हे |"
\s अमीर आदमी कने अनन्त जिन्दगी
\p
\v 18 कुंनकी सरदारे तिसते पुछया, "हे उतम गुरु, अनन्त जिन्दगी दा अधिकार बणने ताईं मैं क्या करें ?"
\v 19 यीशुऐ तिसने बोलया, "तू मिंजो उत्तम कजो बोलदा हे ? कोई उतम नी हे, सिर्फ इको ई, मतलब परमेश्वर |
\v 20 "तू हुकमा जो तां जाणदा हे: "व्यभिचार नी करणा, झूठी गबाई नी देंणी, अपणे माता पिता दा आदर करणा |"
\v 21 तिनी बोलया, " मैं तां इना सबना जो बचपन ते मनदा आया हे |"
\v 22 ऐ सुणी करी, "यीशुऐ तिसने बोलया, तिजो च अजे बी इको गल्लां दी कमी हे, अपणा सारा कुछ बेची करी गरीबां जो बंडी दे ; कने तिजो स्वर्गे च धन मिलणा, कने आईकरी मेरे पिच्छे चली पो |"
\v 23 सैह ऐ सुणी करी बड़ा उदास होई गिया, क्योंकि सैह बड़ा अमीर था |
\v 24 यीशुऐ तिसयो दिखी करी बोलया, "अमीरां दा परमेश्वरे दे राज्य च जाणा बड़ा मुशकिल हे |
\v 25 "परमेश्वरे दे राज्य च अमीरां दा जाणा तां उंटे दा सुईया दे नके चे निकली जाणा सही हे |"
\v 26 कने सुणने बालयां बोलया, "तां फिरी कुसदा उद्धार होई सकदा हे ?"
\v 27 तिनी बोलया, "जड़ा आदमिये  ला नी होई सकदा हे सैह परमेश्वरे ला होई सकदा हे |"
\v 28 पतरसे बोलया, ''दिख, असां तां घर-बार छडिकरी तेरे पिच्छे चलयो न |"
\v 29 तिनी तिना ने बोलया, "मैं तुसां ने सच्च बोलदा हे, की ऐदिया कोई नी हे जिनी परमेश्वरे दे राज्य ताईं घर, या घरे बाली, या भाई, या माता पिता, या बाल बच्चयां जो छडी दितया हो |
\v 30 कने इस बेले केई गुणा जादा नी मिलगा ; पर परलोके च अनन्त जिन्दगी |"
\s अपणी मौत दे बारे च यीशु दी तीजी भविष्यवाणी
\p
\v 31 फिरी तिनी बाहरां जो सोगी लेई करी तिना ने बोलया, "दिखा, असां यरूशलेम जो जाणा हे, कने जितणियां बी गल्लां आदमिये  दे पुत्रे ताईं भविष्यद्वक्तां लिखियां न सैह सारियां पुरियां होणियां न |
\v 32 "क्योंकि सैह होर जातियां दे हथे सौंपया जाणा हे, कने तिना तिसदा मजाक उड़ाणा हे ; कने तिसदी बेजती करणी, कने तिस पर थूकणा हे |
\v 33 कने तिसयो कोड़े मारणे, कने तिसयो मारी देंणा, कने तिनी तिजे रोजे जिंदे होई जाणा |"
\v 34 कने तिना इना गल्लां चे कोई बी गल नी समझी: कने ऐ गल तिना च ई लुक्की रेई, कने जड़ा बोलया था सैह तिना दिया समझा च नी आया |
\s अन्ने भिखारिये जो अखी दा दान
\p
\v 35 जालु सैह यरीहो दे बखे पुज्जा, तां इको अन्ना सड़का बखे बेईकरी भिख मंगा दा था |
\v 36 कने भिड़ा दी चलने दी अबाज सुणी करी पुछणा लग्गा, "ऐ क्या होआ दा हे ?''
\v 37 तिना तिसयो दसया, "यीशु नासरी जा दा हे |"
\v 38 तालु तिनी अबाज लाईकरी बोलया, "हे यीशु दाऊदे दी ओलाद, मिंजो पर दया कर | "
\v 39 जड़े अंगे-अंगे चलयो थे, सैह तिसयो डांटणा लग्गे की चुप रे: पर सैह होर जोरे ने बकणा लग्गा, " हे दाऊदे दी ओलाद, मिंजो पर दया कर | "
\v 40 तालु यीशुऐ खड़ुई करी हुक्म दिता की इसयो मेरे बाल लेई ओआ, कने तालु सैह बखे आया तिनी तिसते पुछया,
\v 41 तू क्या चाहंदा हे, "मैं तेरे ताईं करें ? " तिनी बोलया, "प्रभु ऐ की मैं दिखणा लगी पोंऐ |"
\v 42 यीशुऐ तिसयो बोलया, "दिखणा लग, तेरे भरोसे तिजो ठिक करी दिता हे |"
\v 43 कने सैह जट दिखणा लगी पिया ; कने परमेश्वरे दी बड़ाई करदा होया तिसदे पिच्छे चली पिया, कने सारे लोंका दिखी करी परमेश्वरे दी स्तुति किती |
\c 19
\s चुंगी लेंणे बाला जक्कई
\p
\v 1 सैह यरीहो च होइकरी जा दा था |
\v 2 कने दिखा, जक्कई नाऐ दा इको आदमी था जड़ा चुंगी लेणे बालयां दा सरदार कने अमिर था |
\v 3 सैह यीशुऐ जो दिखणा चाहंदा था की सैह कुण दिया हे ? पर भिड़ा दिया बजा ने सैह दिखी नी सकदा था | क्योंकि सैह नाटा था |
\v 4 तालु सैह तिसयो दिखणे ताईं सैह अंगे दोड़ी करी इको गूलरे दे रूखे च चढ़ी गिया, क्योंकि सैह तिसी रस्ते ला जाणे बाला था |
\v 5 जालु यीशु तिसा जगा पर पुज्जा, तां उपर नजर करिके बोलया, ''हे जक्कई, जट उतरी आ ; क्योंकि अज मिंजो तेरे घरे रेंणा जरूरी हे |"
\v 6 सैह जट उतरी करी खुशिया ने तिसयो अपणे घरे जो लेई गिया |
\v 7 ऐ दिखी करी सारे लोक बोलणा लग्गे, "की सैह तां इको पापी आदमिये  दे घरे जाई रिया हे |"
\v 8 जक्कईऐ खड़ुई करी बोलया, "हे प्रभु, दिख मैं अपणी अधी संपति गरीबां जो दिंदा हे, कने अगर कुसीते कुछ बी गलत करिके लिया हे तां तिसयो चार गुणा बापस करी दिंदा हे |"
\v 9 तालु यीशुऐ तिसने बोलया, "अज इसी घरे उद्धार आया हे, क्योंकि ऐ बी अब्राहमे दा इको पुत्र हे |
\v 10 "क्योंकि आदमिये  दा पुत्र गवाचयां जो तोपणा कने तिना दा उद्धार करणा आया हे |"
\s दस मुहरां दा दृष्टान्त
\p
\v 11 जालु सैह ऐ गल्लां सुंणा दे थे तां तिनी इको दृष्टान्त बोलया, इस ताईं की सैह यरूशलेम दे नेड़े था, कने सैह समझदे थे, की परमेश्वरे दा राज्य हुण प्रगट होणे बाला हे |
\v 12 तिनी बोलया, "इको अमीर आदमी दुर देशे जो चलया ताकि राजपद पाईकरी बापस ओऐ |
\v 13 "कने तिनी अपणे दस सेवकां जो दस मुहरां दितियां, कने तिना ने बोलया, 'मेरे बापस ओणे दीकर लेण देण करनयो |'
\v 14 "पर तिसदे शेहरे बाले तिसने बैर रखदे थे, तिसदे पिच्छे दूतां ने बोली भेजया, की असां नी चांहदे न की ऐ सांझो पर राज करे |
\v 15 "जालु सैह राजपद लेई करी बापस आया, तां ईयां होया की तिनी अपणे सेवकां जो जिना जो मुहरां दितियां थियां, अपणे बाल सदया ताकि पता लग्गे की लेणे देणे ने तिना क्या-क्या कमाया हे |
\v 16 "तालु पेहले आईकरी बोलया, हे मालिक तेरियां मुहरां ने मैं दस होर मुहरां कमाईयां न |
\v 17 "तिनी तिसने बोलया, 'धन्य हे उतम सेवक, तिजो धन्य हे, तू बड़े ई थोड़े च भरोसे बाला निकलया हुणे ला तू दसां नगरां दा अधिकारी |'
\v 18 "दूजे आईकरी बोलया, 'हे मालिक तेरिया मुहरां ने मैं पंज होर मुहरां कमाईयां न |'
\v 19 "तिनी तिसने बोलया, 'जा तू बी पंजा नगरां दा अधिकारी |'
\v 20 "कने तिजे आईकरी बोलया, 'हे मालिक दिख, तेरी मुहर ऐ हे, जिसा जो मैं गमछे च बनी करी रखया था |'
\v 21 क्योंकि मैं तिजो ते डरदा था, क्योंकि तू बड़ा सकत आदमी हे: जड़ा तू नी रखया होंदा तिसयो तू चुकी लेंदा, कने जड़ा तू नी राया हे, तिसयो तू बडदा हे |
\v 22 "तिनी तिसने बोलया, हे बेकार सेवक, मैं तेरे मुंऐ ला ई तिजो दोषी बणादा हे: तू मिंजो जाणदा था की मैं सकत आदमी हे, जड़ा मैं नी रखदा हे तिसयो चुकी लेंदा हे, कने जड़ा मैं नी राया तिसयो बडी लेंदा हे ?
\v 23 'तां तू मेरे पैसे कीठियां च कनी रखी दिते, ताकि मैं आइकरी बयाजे समेत लेई लेंदा ?'
\v 24 "कने जड़े लोक तिदे बखे खड़ुत्यो थे, तिनी तिना ने बोलया, 'इसदे मुहरा जो लेई लिया, कने जिसदे बाल दस मुहरां न तिसयो देई दिया |'
\v 25 "तिना तिसने बोलया, 'हे मालिक, तिस बाल दस मुहरां तां हेन |'
\v 26 "मैं तुसां ने बोलदा हे, जिसदे बाल हे, तिसयो होर मिलणा हे ; कने जिसदे बाल नी हे तिसते सैह बी लेई लेणा जड़ा तिसदे बाल हे |
\v 27 "पर मेरे तिना बेरियाँ जो जड़े नी चांहदे थे की मैं तिना पर राज करें, तिना जो मेरे सामणे लेई ओआ कने मारी दिया |"
\s यरूशलेम च जीत दा प्रवेश
\p
\v 28 ऐ गल्लां बोली करी सैह यरूशलेम दे पासे तिना दे अंगे-अंगे चलया |
\v 29 कने सैह जालु जैतून नाऐ दे पाहड़े पर बैतफगे कने बैतनिय्याह दे बखे पुज्जा, तां तिनी अपणे दों चेलयां जो ऐ बोली करी भेजया,
\v 30 "सामणे बाले ग्रां च जा, कने ओथु पुज्जी करी तुहान्जो इको गदिया दा बच्चा बनया मिलणा हे, जिस पर कदी कुनी बी सवारी नी कितियो हे, तिसयो खोली करी लेई ओआ |
\v 31 "कने अगर कोई तुहान्जो ला पुच्छे, की कजो खोला द न, तां ऐ बोली देणा, की प्रभु जो इसदा परोजन हे |"
\v 32 जड़े भेजयो थे, तिना जाई करी जियां तिनी तिना बोलया था, सियुदा ई दिखया |
\v 33 जालु सैह गदे दे बच्चे जो खोला दे थे, तां तिसदे मालिके तिना ला पुछया, "इस बच्चे जो कजो खोला दे न ?"
\v 34 तिना बोलया, "प्रभु जो इसदा प्रयोजन हे |"
\v 35 सैह तिसयो यीशुऐ बाल लेई आये कने अपणे कपड़े तिदे उपर पाईकरी यीशुऐ जो तिस पर बैठाई दिता |
\v 36 जालु सैह जा दा था, तां सैह अपणे कपड़े रस्ते च बछादें जांदें थे |
\v 37 कने नेड़े ओंदे होऐ जालु सैह जैतुन पाहड़े दिया उतराईया च पुज्जा, तां चेलयां दी सारी मंडली तिना सारे सामर्थ्य दे कम्मा दिया बजा ने जड़े तिना दिखयो थे, खुश होई करी जोरे ने सारे परमेश्वरे दी स्तुति करणा लग्गे :
\v 38 "धन्य हो सैह राजा, जड़ा प्रभु दे नाऐ ने ओंदा हे | स्वर्गे च शांति कने अम्बरे च महिमा हो | "
\v 39 तालु भिड़ा चे कितणे ई फरीसी तिसयो बोलणा लग्गे, "हे गुरु अपणे चेलयां जो डांट |"
\v 40 तिनी जबाब दिता, "तुसां ने बोलदा हे, अगर ऐ चुप रे, तां पथरां बोली पोंणा हे |"
\s यरूशलेम ताईं बिलाप
\p
\v 41 जालु सैह बखे आया तां शेहरे जो दिखी करी रोया |
\v 42 कने बोलया, "क्या ई भला होंदा, कि तू ; हाँ तू ई, इस रोजे तू शांति दियां गल्लां जाणदा, पर हुण सैह तेरिया नजरा ला लुक्की गियां न |
\v 43 "क्योंकि सैह दिन तिजो पर ओणे न जालु तेरे बैरियां मोर्चा बनी करी तिजो घरोटी लेणा हे, कने चारो पासे ला तिजो दबाई देणा हे |
\v 44 तिजो कने तेरे बच्चयां जो मीटिया च मिलाई देणा, कने तिजो च पथरे पर पथर बी नी छडणा हे ; क्योंकि तू सैह मोका नी पछेणया जालु तिजो पर कृपा किती थी |"
\s मंदरे ते व्यपारियां जो कडणा
\p
\v 45 तालु सैह मंदरे च जाईकरी बेचणे बालयां जो कडणा लग्गा |
\v 46 कने तिना ने बोलया, "लिखया हे ; 'मेरा घर प्राथना दा घर होणा हे, 'पर तुसां इसयो डाकुयाँ दा घर बणाई दितया हे |"
\v 47 कने सैह हर रोज मंदरे च उपदेश करदा था: कने बड्डे याजक कने शास्त्री कने बड्डे लोक तिसयो मारणे दा मोका तोपदे रेंदे थे |
\v 48 पर कोई तरिका नी तोपी सके ; की ऐ कियां करणा, क्योंकि सारे लोक तिसयो बड्डे चाऐ ने सुणदे थे |
\c 20
\s यीशु दे अधिकार दा सबाल
\p
\v 1 इक रोज ऐसा होया की जालु सैह लोकां जो मंदरे च उपदेश देदा था, कने सुसमाचार सुणा दा था, तां बड्डे याजक कने शास्त्री, पुरनियां सोगी बखे आईकरी खड़ोते |
\v 2 कने बोलणा लग्गे, "सांझो दस, तू इना कम्मा जो कुस अधिकारे ने करदा हे, कने सैह कुण हे, जीनी तिजो ऐ अधिकार दितया हे ?"
\v 3 तिनी तिना जो जबाब दिता, "मैं बी तुसां ते इको गल पुछदा हे, मिंजो दसा:
\v 4 "यूहन्ना दा बपतिस्मा स्वर्गे दिया तरफा ला था की आदमिये  दीया तरफा ला था ?"
\v 5 तालु सैह अपु चे बोलणा लग्गे, "अगर असां बोलया, स्वर्गे दिया तरफा ला था, तां इनी बोलणा ; 'फिरी तुसां तिसदा भरोसा कनी किता ?'
\v 6 " अगर असां बोलया, 'आदमिये  दिया तरफा ते, तां सारे लोकां सांझो पथर मारणे, कने सैह सची जाणदे न, की यूहन्ना भविष्यद्वक्ता था |"
\v 7 तिना जबाब दिता, "असां नी जाणदे, की सैह कुसदिया तरफा ला था |"
\v 8 यीशुऐ तिना ने बोलया, "तां मैं बी नी दसणा की मैं ऐ कम्म कुसदे अधिकारे ने करदा हे |"
\s बुरे किसाना दा दृष्टान्त
\p
\v 9 तालु सैह लोंका ने ऐ दृष्टान्त बोलणा लग्गा, "कुनकी आदमिये  दाखा दा बाग लगाया, कने किसाना जो तिसदा ठेका देई दिता कने मतयां रोजां ताईं परदेस जो चली गिया |
\v 10 "टेमे पर तिनी किसाना बाल इको सबके जो भेजया, ताकि सैह दाखा दिया बागे दा थोड़ा हिसा तिसयो देई देंन, पर किसाना तिसयो मारी कुट्टी करी खुली हथ भेजी दिता |
\v 11 "फिरी तिनी इको होर नोकर भेजया, कने तिना तिसयो बी मारी कुट्टी करी कने बेजती करिके खुली हथे भेजी दिता |
\v 12 फिरी तिनी तिजा भेजया, कने तिना तिसयो बी मारी कुट्टी करी भेजी दिता |
\v 13 "तालु दाखा दे बागे दे मालिके बोलया, 'मैं क्या करें ? मैं अपणे प्यारे पुत्रे जो भेजदा हे पर क्या पता तिना तिसदा बी आदर करणा |'
\v 14 "जालु किसाना तिसयो दिखया तां अपु चे बिचार करणा लग्गे, ऐ तां बारिस हे ; ओआ, असां इसयो मारी दिंदे, ताकि सब कुछ साड़ा होई जा |
\v 15 "कने तिना तिसयो बागे ला बार कडी करी मारी दिता: तां दाखे दे बागे दे मालिके तिना सोगी क्या करणा ?
\v 16 "तिनी आईकरी तिना किसाना दा नाश करणा, कने बागे जो कुसकी होरसी जो देई देंणा | "ऐ सुणिकरी तिना बोलया, "हे परमेश्वर ईयां मत करदा |"
\v 17 तिनी तिना पासे दिखी करी बोलया, "फिरी ऐ क्या लिखया हे: 'जिसी पथरे जो राजमिस्त्रियां बेकार बोलया था, सेई कुणे दा सिरा बणया |'
\v 18 "जड़ा कोई तिस पथरे पर पोंगा तिनी चकनाचूर होई जांणा, कने जिदे पर सैह पोंगा, तिसयो तिनी पिई देंणा |"
\s कैसर जो कर देंणा
\p
\v 19 तिसा घड़िया बड्डे याजकां कने शास्त्रियां तिसयो पकड़ना चांहदे थे, क्योंकि सैह समझी गे, की तिनी सांझो पर ऐ दृष्टान्त बोलया हे, पर सैह लोंका ते डरे |
\v 20 कने सैह तिसदिया ताका पर लगी गे कने भेदिये भेजे, की धर्मे दा भेस बणाई करी तिसदी कोई गल पकड़न, ताकि तिसयो हाकिम कने अधिकारियां दे हथे देई देंन |
\v 21 तिना तिसते ऐ पुछया, "हे गुरु, असां जाणदे न की, तू ठिक बोलदा हे कने सिखांदा बी हे, कने कुसदा बी पक्षपात नी करदा हे ; कने परमेश्वरे दा रस्ता सच्चाईया ने दसदा हे |
\v 22 "की सांझो कैसरे जो कर देणा ठिक हे की नी ?"
\v 23 तिनी तिना दी चलाकी दिखी करी तिना ने बोलया,
\v 24 "इको दिनार मिंजो दसा | इसा पर कुसदी छाप कने ना हे ?'' तिना बोलया, "केसरे दा |"
\v 25 तिनी तिना ने बोलया, "तां जड़ा कैसर दा हे, तिसयो कैसरे जो दिया कने जड़ा परमेश्वरे दा हे तिसयो परमेश्वरे जो दिया |"
\v 26 सैह लोंका सामणे तिसा गल्ला जो पकड़ी नी सके, कने तिसदे जबाबे ने हेरान होईकरी चुप होई गे |
\s पुनरुत्थान कने ब्याह
\p
\v 27 फिरी सदूकी जड़े बोलदे न, की मरे होयां दा जिन्दा होणा हेई नी, तिना चे थोड़यां तिसदे बाल आई करी पुछया |
\v 28 "हे गुरु, मुसा साड़े ताईं ऐ लिखया हे, "अगर कुसकी दा भाई अपणिया घरे वालिया दे होंदे बिना बच्चे दे मरी जा, तां तिसदा भाई तिदिया घरे वालिया जो ब्याई ले, कने तिसदे ताईं बंश पैदा करे |"
\v 29 तां भाई थे, पेहला भाई ब्याह करिके बिना बच्याँ दे मरी गिया |
\v 30 फिरी दूजे,
\v 31 कने तिजे बी तिसा जनानिया जो ब्याई लिया | कने इयां ई सैह सतों बिना बच्याँ मरी गे |
\v 32 बादे च सैह जनानी बी मरी गेई |
\v 33 जिन्दा होणे बाद सैह कुसदी घरे बाली होणी, क्योंकि सैह सतां दी घरे बाली रेई चुकियो थी |"
\v 34 यिशुए तिना ने बोलया, "इसी युगे दिया दे लोकां च तां बयाह होंदे न |
\v 35 पर जिना लोकां इस लाइक होणा हे, की तिसी युगे च कने मरयां च जिन्दे होणा हे, तिना च ब्याह शादी नी होणी |
\v 36 फिरी तिना मरणा बी नी ; क्योंकि सैह स्वर्गदूते साईं होणा, कने पुनरुत्थान दी ओलाद होणे ने सैह परमेश्वरे दी बी ओलाद होणे न |
\v 37 "पर इसा गल्लां जो की मरे होए बी जिन्दा होई जांदे न, मूसे झाड़ी बालिया कथा च लिखया हे, "सैह परमेश्वर जो अब्राहम दा परमेश्वर, कने इसहाक दा परमेश्वर, कने याकूब दा परमेश्वर बोलदा हे |"
\v 38 "परमेश्वर तां मुर्दयां दा नी पर जिंदयां दा परमेश्वर हे: क्योंकि तिसदे बाल सारे जिंदे न |"
\v 39 तालु ऐ सुणिकरी कितणयां ई शास्त्रियां बोलया, "हे गुरु, तू खरा बोलया हे |"
\v 40 कने तिना जो होर कुछ पूछणे दी हिम्मत नी होई |
\s मसीह कुसदा पुत्र हे ?
\p
\v 41 फिरी तिनी तिना ने पुछया, "मसीह जो दाऊदे दी ओलाद कियां बोलदे न ?
\v 42 "दाऊद अप्पु भजन सोहता दिया कताबां च बोलदे हे: "प्रभुऐ मेरे प्रभु ने बोलया,
\v 43 मेरे सजे पासे बो, जालु दीकर मैं तेरे बैरियां जो तेरे पैरां हेठ नी करी दें |"
\v 44 "दाऊद तां तिसयो प्रभु बोलदा हे तां सैह फिरी तिसदी ओलाद कियां होया ?"
\s शास्त्रियां ने साबधान
\p
\v 45 जालु सारे लोक सुंणा दे थे, तां तिनी अपणे चेलयाँ ने बोलया |
\v 46 "शास्त्रियां ला साबधान रिया, जिना जो लम्बे-लम्बे कपड़े पेहनणा खरा लगदा हे, कने जिना जो बजारां च नमस्ते, कने आराधनालयां च खरी जगा, कने खाणे ताईं खरी जगा प्यारियां लगदियां न |
\v 47 सैह बिधवा दे घर खाई जांदे न, कने दसणे ताईं बड़ी देरा दीकर प्राथना करदे रेंदे न: इना जो बड़ी सजा मिलणी हे |"
\c 21
\s गरीब बिधवा दा दान
\p
\v 1 फिरी तिनी नजरां चुकी करी अमिरां जो अपणा-अपणा दान पेटिया च पांदे दिखया |
\v 2 कने तिनी इको गरीब बिधवा जो पेटिया च दो दमड़ियां पांदे दिखया |
\v 3 तालु तिनी बोलया, "मैं तुसां ने सच्च बोलदा हे की इना गरीब बिधवा सबना ला बदी करी पाया हे |
\v 4 तिना सारयां अपणे-अपणे बाद्दे चे दाने च कुछ पाया हे, पर इना अपणे घाटे चे अपणी सारी कमाई पाई दिती हे |"
\s मंदरे दे बिनाश दी भविष्यवाणी
\p
\v 5 जालु कितणे ई लोक मंदरे दे बारे च बोला दे थे, की सैह कदे छेल पथरां ने कने चढ़ाईयां चिजां ने सवारया हे, तां तिनी बोलया,
\v 6 "सैह दिन ओंणे न, जिना च ऐ सब जड़ा तुसां दिखा दे न, तिना चे ऐथू कुसी बी पथरे पर पथर नी छुटणा हे, जड़ा डाया नी जाणा हे |"
\s मुशकिल कने क्लेश
\p
\v 7 तिना तिसते पुछया, "हे गुरु, ऐ सारा कुछ कालू होणा ? कने ऐ गल्लां जालु पुरियां होणिया न, तां तिस बेले दा क्या नशाण होणा हे ?"
\v 8 तिनी बोलया, "चुकन्ने रिया, की भटकी नी जान, क्योंकि मतयां मेरे नाऐ ने आईकरी बोलणा हे, की मैं से ई हे ; कने ऐ बी बोलणा की टेम नेड़े आई गिया हे: तुसां तिना पिच्छे मत चली जांदे |
\v 9 "कने जालु तुसां लड़ाईयां कने बलवों दे बारे च सुणगे, तां घबरादें मत ; क्योंकि इना दा पेहले होणा जरूरी हे ; पर तिस बेले जट अंत नी होणा हे |"
\v 10 तालु तिनी तिना ने बोलया, "जातियां पर जातियां कने राज्यां पर राज्य चड़ाई करणी हे |
\v 11 कने बड़े बड्डे हिलण होणे न, कने जगा-जगा पर अकाल कने महामारियां पोंणिया न, कने अम्बरे च गल्लां कने बड्डे-बड्डे निशाण प्रगट होणे न |
\v 12 "पर इना सबना गल्लां ते पेहले तिना तुहान्जो मेरे नाऐ दिया बजा ने पकड़णा हे, कने सताणां, कने पंचायता च देणा, कने जेलां च पाई देणा, कने राजयां कने हाकिमा दे सामणे लेई जाणा |
\v 13 "पर ऐ तुहाड़े ताईं गबाई देणे दा मोका बणी जाणा हे |
\v 14 "इस ताईं सब अपणे-अपणे मने च पेहले ई ठाणी लिया की असां जबाब देणे दी चिंता नी करणी हे |
\v 15 क्योंकि मैं तुहां जो ऐसा बोल कने दिमाग दिंगा, की तुहाड़े सारे बिरोधियां सामणा कने टाल्ली नी सकणा हे |
\v 16 "कने तुहाड़े माता-पिता कने भाई कने रिश्तेदारां, कने दोस्तां बी तुहान्जो पकड़ाणा हे ; ऐथू दीकर की तुहान्जो चे कितणयां जो मरवाई देणा हे |
\v 17 कने मेरे नाऐ दिया बजा ने सबना लोकां तुहान्जो ने बैर करणा हे |
\v 18 "पर तुहाड़े सरे दा, इको बाल बी बांका नी होणा |
\v 19 "तुसां अपणे सबरे ने अपणे प्राणा बचाई रखणे न |
\s यरूशलेम दे विनाश दी भविष्यवाणी
\p
\v 20 "जालु तुसां यरूशलेम जो सेना ने घिरया दिखन, तां समझी लिया की सैह उजड़ने बाला हे |
\v 21 "तालु जड़े यहूदिया च होंन सैह पाहड़ां पर नठी जान, कने जड़े यरूशलेम दे अंदर होंन सैह बाहर नसी जान ; कने जड़े ग्रां च होंन सैह तिना च मत जांदे |
\v 22 क्योंकि ऐ पलटा लेणे दे ऐसे रोज होणे न, जिना च सारियां लिखियाँ होइयां गल्लां पुरियां होणियां न |
\v 23 "तिना दिन च जड़ी गर्भबती कने दूध पियांदी होंगी, तिना ताईं हाय हे, हाय | क्योंकि देशे च बड़ा बडा क्लेश कने इना लोंका पर बड़ी मुसीबत होणी हे |
\v 24 तिना तलबारा दे कौर होई जाणा हे, कने सारे देशां दे लोकां च केदी बणाइ करी पूजाये जाणे न, कने जालु दीकर बाकी जातियां दा टेम नी पूरा नी होंगा, तालु दीकर यरूशलेम बाकी जातियां ने रोंदा जाणा हे |
\s आदमिये  दे पुत्रे दा दोबारा ओंणा
\p
\v 25 "कने सुरज कने चन्द्रमा कने तारयां च निशाण मिलणे न, कने धरतिया पर, देशे-देशे दे लोकां जो परेशानी होणी हे ; क्योंकि तिना समुद्रे दे गरजने कने लेहरां दे कोलाहल ने घबराई जाणा हे |
\v 26 कने डरे दिया बजा ने कने दुनिया च ओणे बालियां घटना दी राह दिखदे-दिखदे लोकां दीया जानी च जान नी रेंणी हे क्योंकि अम्बरे दियां शक्तियाँ हिलईयां जाणियां न |
\v 27 "तालु तिना आदमिये  दे पुत्रे जो सामर्थ्य कने बड़ी महिमा दे सोगी बदले पर ओंदे दिखणा हे |
\v 28 "जालु ऐ गल्लां होणा लग्न, तां सीधे होइकरी अपणे सिरे जो उपरे उठाणा ; क्योंकि तुहाड़ा छुटकारा नेड़े होणा |"
\s अंजीर दे रूखे दा दृष्टान्त
\p
\v 29 तिनी तिना ने इको दृष्टान्त बी बोलया, "अंजीरे कने सारे रुखां जो दिखा |
\v 30 जियां ही तिना दियां कुम्बलियां निकलदियां न, तां तुहान्जो ऐ दिखिकरी पता लग्गी जांदा हे, की गर्मियां ओंणे बालियां न |
\v 31 "इयां ई जालु तुसां ऐ गल्लां होंदे दिखन, तां समझी लिया की परमेश्वरे दा राज्य नेड़े हे |
\v 32 "मैं तुसां ने सच्च बोलदा हे, की जालु दीकर ऐ सारियां गल्लां नी होंगीया, तालु दीकर इसा पीढ़िया दा अंत नी होणा हे |
\v 33 "अम्बर कने धरती टल्ली जांगे, पर मेरियां गल्लां कदी नी टलनिया |
\s जागदे रिया
\p
\v 34 "इस ताईं साबधान रिया, ऐसा ना हो की तुहाड़े मन खुमार कने मतवालेपन, कने इसा जिन्दगिया दिया चिंता च नी सुस्त होई जान, कने सैह रोज तुहान्जो पर फंदे साईं इकदम आई पोऐ |
\v 35 क्योंकि तिनी सारिया धरतिया पर रेंणेबाले पर इयां ई आई पोंणा हे |
\v 36 "इस ताईं जागदे रिया कने हर बेले प्राथना करदे रिया ताकि तुसां ओंणेबालियां परेशानियां ते बचणे कने आदमिये  दे पुत्रे दे सामणे खड़ोणे लाइक बणन |"
\v 37 कने सैह दिने मंदरे च उपदेश करदा था ; कने राती जैतुन नाऐ दे पहाड़े पर जाई करी रेंदा था |
\v 38 कने ब्यागा तिसयो सुणने ताईं मंदरे च तिसदे बाल ओंदे थे |
\c 22
\s यीशुऐ दे खिलाफ चाल
\p
\v 1 अखमीरी रोटिया दा त्योहारे जिसयो फसह बोलदे न, नेड़े ई था |
\v 2 कने बड्डे याजक कने शास्त्री इसा गल्ला दीया तोपा च थे की, तिसयो कियां मारन, पर सैह लोकां ते डरदे थे |
\s यहूदा दा धोखा
\p
\v 3 कने शेतान यहूदा च सताया, जिसयो इस्करियोती बोलदे कने सैह बाहरां चेलयाँ चे गिणया जांदा था |
\v 4 तिनी जाईकरी बड्डे याजकां कने पहरुआं दे सरदारां ने गलबात किती, की तिसयो कियां तिना दे हथे पकड़ां |
\v 5 सैह खुश होऐ, कने तिसयो पेसे देंणे दा बचन दिता |
\v 6 तिनी मनी लिया, कने मोका तोपणा लग्गा, की बिना बुरा कितयो तिसयो तिना दे हथे पकड़ाई दे |
\s चेलयां सोगी फसह दा आखरी भोज
\p
\v 7 तालू अखमीरी रोटिया दे त्योहारे दा दिन आया, जिदे च फसह दे मेमने दी बलि देणा जरूरी थी |
\v 8 कने यीशुऐ पतरस कने यूहन्ना जो ऐ बोली करी भेजया, "जाईकरी साड़े खाणे ताईं फसह तेयार करा |"
\v 9 तिनी तिसते पुछया, "तू कुथू चाहंदा हे, की असां तेयार करन ?"
\v 10 तिनी तिना ने बोलया, "दिखा, शेहरे च प्रवेश करदे ही तुहान्जो इको आदमी पांणिऐ दा घड़ा चुक्या मिलणा हे, सैह जिसी घरे जो जांगा ; तुसां तिसदे पिच्छे चली जानयो,
\v 11 "कने तिस घरे दे मालके ने बोला, की गुरु तिजो ने बोलदा हे ; की सैह पाहुनशाला कुथु हे जिदे च मैं अपणे चेलयां सोगी फसह खां ?
\v 12 "तिनी तुहान्जो इको सजियो-सजाईयो बडी देई अटारी दसी देंणी हे ; तिथु तेयारी करनयो |
\v 13 तिना जाईकरी, जियां तिनी तिना ने बोलया था, सियुदा ई था, कने तिना फसह तेयार किता |
\s प्रभु भोज
\p
\v 14 जालु टेम होया, तां सैह प्रेरितां सोगी रोटि खाणां बैठा |
\v 15 कने तिनी तिना ने बोलया, "की मिंजो बड़ी इच्छा थी, की दुख भोगणे ला पेहले ऐ फसह तुहाड़े सोगी खां |
\v 16 क्योंकि मैं तुसां ने बोलदा हे, की जालु दीकर सैह परमेश्वरे दे राज्य च पूरा नी होंगा तालु दीकर मैं सैह कदी नी खांगा |"
\v 17 तालु तिनी कटोरा लेई करी धन्याबाद किता कने बोलया, "इसयो लिया कने अपु चे बंडी लिया |
\v 18 क्योंकि मैं तुसां ने बोलदा हे, की जालु दीकर परमेश्वरे दा राज्य नी ओंगा तालु दीकर मैं दाखरस कदी नी पिंगा |"
\v 19 फिरी तिनी रोटि लेई, कने धन्याबाद करिके तोड़ी, कने तिना जो ऐ बोली करी दिती, "ऐ मेरी शरीर हे, जड़ी तुहाड़े ताईं दिती जांदी हे: मिंजो याद करणे ताईं ऐई करा-करा |
\v 20 इयां ई तिनी खाणां खाणे बाद कटोरा बी ऐ बोलदे दिता, "ऐ कटोरा मेरे तिस खूने च नोई बाचा हे जड़ा तुहाड़े ताईं भाया जाणा हे |
\v 21 "पर दिखा, मिंजो पकड़बाणे बाले दा हथ मेरे सोगी मेजे पर हे |
\v 22 "क्योंकि आदमिये  दा पुत्र तां जियां तिसदे ताईं बोलया हे तियां करदा हे, पर हाय तिस आदमिये  पर, जिसदिया बजा ने पकड़ाया जांदा हे | "
\v 23 तालु सैह अपु चे बोलणा लग्गे की, "असां चे कुण हे, जड़ा ऐ कम्म करगा ?"
\s महान कुण ? पर बेहस
\p
\v 24 तिना चे ऐ बी बेहस होई की, सांझो चे कुण बडा समझया जांदा हे ?
\v 25 तिनी तिना ने बोलया, "बाकी जातियां दे राजे तिना पर प्रभुता करदे न ; जड़े तिना पर अधिकार रखदे न, तिना जो उपकारक बोलदे न |
\v 26 "पर तुसां ऐ दे मत बणदे ; नितां जड़ा तुसां चे बडा हे, सैह छोटे दे बराबर कने जड़ा प्रदान सैह सबके दे बराबर बणे |
\v 27 "क्योंकि बडा कुण हे ; सैह जड़ा रोटि खाणां बैठया या सैह जड़ा सेवा करदा हे ? क्या सैह नी जड़ा रोटिया खाणां बैठया हे ? पर मैं तुहाड़े बिच सेवके साईं हे |
\v 28 "पर तुसां सैह न, जड़े मेरियां परिक्षां च लगातार मेरे सोगी रे ;
\v 29 कने जियां मेरे पिता मिंजो ताईं इको राज्य बणाया हे, तियां ई मैं बी तुहाड़े ताईं बणादा हे |
\v 30 ताकि तुसां मेरे राज्य च मेरिया मेजा पर खा पिया ; ताकि सिंहसनां पर बेई करी इस्राएले दे बाहरा गोत्रां दा न्याय करा |
\s पतरस दे मना करणे दी भविष्यवाणी
\p
\v 31 "शमौन, हे शमौन, दिख, शेताने तुसां लोकां जो मंगी लिया हे ताकि तुहान्जो कणका साईं फटके |
\v 32 पर मैं तेरे ताईं बिनती किती, की तेरा भरोसा जा नी: कने जालु तू बदले, तां अपणे भाईयां जो स्थिर करयां |"
\v 33 तिनी तिसने बोलया, "हे प्रभु, मैं तेरे सोगी जेला जाणे कने मरणे जो बी तेयार हे |"
\v 34 तिनी बोलया, "हे पतरस मैं तिजो ने बोलदा हे, की अज मुर्गे बांग देणी तालू दीकर तू तिन बरी मिंजो मना करी बेंणा हे की मैं इसयो नी जाणदा |"
\s बटुआ झोली कने तलबार
\p
\v 35 कने तिनी तिना ने बोलया, "जालु मैं तुहान्जो बटुऐ, कने झोली, कने जुटे बिना भेजया था, तां क्या तुहान्जो कुसा बी चिजा दी कमी होई थी ?" तिना बोलया, "नी होई कुसा बी चिजा दी |"
\v 36 तिनी तिना ने बोलया, "पर हुण जिसदे बाल बटुआ हे सैह तिसयो लेई ले, कने तियां ई झोली बी, कने जिसदे बाल तलबार नी हे सैह कपड़े बेची करी खरीदी ले |
\v 37 "क्योंकि मैं तुसां ने बोलदा हे, की ऐ जड़ा लिखया हे, "सैह अपराधियां सोगी गिणया हे, तिसदा मिंजो च पूरा होणा जरूरी हे: क्योंकि मेरे बारे दियां गल्लां पुरियां होंणे बालियां न |"
\v 38 तिना बोलया, "हे प्रभु, दिख, ऐथू दो तलबारां न |" तिनी तिना ने बोलया, "बतेरियाँ न |"
\s जैतून दे पहाड़े पर यीशुऐ दी प्राथना
\p
\v 39 तालु सैह बाहर निकली करी रोजे साईं जैतूने दे पहाड़े पर गिया, कने चेले तिसदे पिच्छे गे |
\v 40 तिसा जगा पर पुज्जी करी तिनी तिना ने बोलया, "प्राथना करा, की तुसां परीक्षा च नी पान |"
\v 41 कने सैह अपु तिना ने अलग इको ढेला फेंकणे दीया दुरिया पर गिया, कने गोडेभार बैइ करी प्राथना करणा लग्गा |
\v 42 "हे पिता अगर तू चा तां इस कटोरे जो बखे ला हटाई ले, पर तमी मेरी नी पर तेरी इच्छा पुरी हो |"
\v 43 तालु स्वर्गे ला इको दूत दुसा जड़ा तिसयो सामर्थ्य दिंदा था |
\v 44 कने सैह बड़ा परेशान कने व्याकुल होई करी कने दुखे ने प्राथना करणा लग्गा ; कने तिसदा पसीना मना की खूने दियां बडियां-बडिया बूंदा साईं धरतिया पर पोआ था |
\v 45 तालु सैह प्राथना ला उठया कने अपणे चेलयाँ बखे आईकरी तिना जो उदासिया दे मारयो सुतया दिखया |
\v 46 कने तिना ने बोलया, "कजो सोआ दे न ? उठा, प्राथना करा, ताकि परीक्षा च नी पोंन |"
\s यीशुऐ दा धोखे ने पकड़या जाणा
\p
\v 47 सैह ऐ बोला दा ई था, की दिखा मते सारे लोक आऐ, कने तिना बाहरां चे इको जिसदा ना यहूदा था तिना दे अंगे-अंगे ओआ दा था, सैह यिशुए दे बखे आया, ताकि तिसदा चूमा ले |
\v 48 यीशुऐ तिसने बोलया, "हे यहूदा, क्या तू चूमा लेई करी आदमिये  दे पुत्रे जो पकड़वा दा हे ?
\v 49 तिसदे साथियां जालु दिखया की क्या होणे वाला हे, तां बोलया, "हे प्रभु, क्या असां तलबार चलान ?"
\v 50 कने तिना चे इकी महायाजक दे नोकरे पर तलबार चलाई करी तिसदा सजा कन्न उड़ाई दिता |
\v 51 इस पर यीशुऐ बोलया, "हूंण बस करा |" कने तिसदा कन्न छुई करी तिसयो ठिक किता |
\v 52 तालु यीशुऐ बड्डे याजकों ; कने मंदरे दे पहरुआं दे सरदारां कने पुरनियां ने, जड़े तिसदे पर चड़ी आयो थे, बोलया, "क्या तुसां मिंजो डाकू समझी करी तलबारां कने लाठियां लेई करी आयो न ?
\v 53 "जालु मैं मंदरे च हर रोज तुहाड़े सोगी था, तां तुसां मिंजो पर हथ नी पाया ; पर ऐ तुहाड़ा टाइम हे, कने नेहेरे दा अधिकार हे |"
\s पतरस दा मना करणा
\p
\v 54 फिरी सैह तिसयो पकड़ी करी लेई चले, कने महायाजक दे घरे जो लेई आये कने पतरस दूरे-दूरे ला ही तिना दे पिच्छे चलया था |
\v 55 कने जालु सैह अंगणे च अग वाल्ली करी गिठे बैठे, तां पतरस बी तिना दे बिच बेई गिया |"
\v 56 कने इको दासियाँ तिसयो अगी दी लोई च बैठया दिखिकरी कने तिसदे पासे दिखीकरी बोलणा लग्गी, "ऐ बी तां तिसदे सोगी था |"
\v 57 पर तिनी ऐ बोली करी मना किता, की मैं इसयो नी जाणदा |"
\v 58 थोड़ी देरा बाद फिरी कुनकी होरनी तिसयो दिखी करी बोलया, "तुबी तां तिना चे हे |" पतरसे बोलया, "हे आदमी मैं नी हे |"
\v 59 कोई घंटे बाद इको होर आदमी बोलणा लग्गा, "पक्का ऐ बी तिना सोगी ई था ; क्योंकि ऐ बी गलीली हे |"
\v 60 पतरसे बोलया, "हे आदमी, मैं नी जाणदा की तू क्या चाहंदा हे ?" सैह ऐ बोला दा ई था की मुर्गे जट बांग देई दिती |
\v 61 तालु प्रभुऐ मुड़ी करी पतरसे पासे दिखया, कने पतरसे जो सैह गल याद आई जड़ी तिनी बोली थी, "अज मुर्गे जो बांग देंणे ला पेहले, तू तिन बरी मिंजो मना करणा हे |"
\v 62 कने सैह बाहर निकली करी बड़ा भरी रोणा लग्गा |
\s यीशुऐ दी बेजती
\p
\v 63 जिना आदमिया यीशुऐ जो पकड़या था, सैह तिसदा मजाक उड़ाई करी तिसयो कुटणा लग्गे ;
\v 64 कने तिसदियां अखी बंद करिके पुछया, "भविष्यवाणी करिके बोल तिजो कुनी मारया |"
\v 65 कने तिना होर बी बुरियां गल्लां तिसदे बारे च बोलियां |
\s महासभा दे सामणे यीशु
\p
\v 66 जालु दिन होया तां लोकां दे पुरनिये कने बड्डे याजक कने शास्त्री गिठे होऐ, कने तिसयो अपणिया महासभा च आंणी करी पुछया,
\v 67 "अगर तू मसीह हे, तां असां ने बोली दे | "तिनी तिना ने बोलया, "अगर मैं तुसां ने बोलें तां तुसा मनणा नी |
\v 68 अगर पूछां, तां तुसां जबाब नी देणा |
\v 69 पर हुणे ला आदमिये  दे पुत्रे सबते शक्ति शाली परमेश्वरे दे सजे पासे बेई रेणा |"
\v 70 इस पर सारयां बोलया, "तां तु क्या परमेश्वरे दा पुत्र हे ?" तिनी तिना ने बोलया, "तुसां अपु ई बोलदे न, क्योंकि मैं हे |"
\v 71 तालु तिना बोलया, "हुण सांझो गबाई दी क्या जरूरत हे ; क्योंकि असां अपु ई इसदे मुऐ  ला सुणी लिया हे |"
\c 23
\s पिलातुस दे सामणे यीशु
\p
\v 1 तालु सारी सभा उठी करी तिसयो पीलातुस बाल लेई गेई |
\v 2 कने सैह ऐ बोली करी तिस पर दोष लगाणा लग्गे, "असां लोंका जो इसयो बेहकांदे कने कैसरे जो कर देंणे ला मना करदे, कने अपणे आपे जो मसीह, कने राजा बोलदे सुणाया हे |"
\v 3 पीलातुसे टीसते पुछया, "क्या तू यहूदियां दा राजा हे ?" तिनी तिसयो जबाब दिता, "तू अपु ई बोला दा हे |"
\v 4 तालु पीलातुसे बड्डे याजकां ने बोलया, "मिंजो इस आदमिये  च कोई दोष मिलदा हे |"
\v 5 पर सैह होर बी जोरे ने बोलणा लग्गे, "ऐ गलील ते लेई करी ऐथू दीकर की यहूदिय च उपदेश देई करी लोंका जो भड़कांदां हे |"
\v 6 ऐ सुणी करी पिलातुसे पुछया, "क्या ऐ आदमी गलीली हे ?"
\v 7 कने ऐ जाणी करी की सैह हेरोदेस दिया रियासता दा हे, तां तिसयो हेरोदेसे बाल भेजी दिता, क्योंकि तिना दिना सैह बी यरूशलेम च था |
\s हेरोदेस दे सामणे यीशु
\p
\v 8 हेरोदेस यीशुऐ जो दिखी करी बड़ा खुश होया, क्योंकि सैह तिसयो बड़े रोजां ला दिखणा चाहंदा था: तिनी तिसदे बारे च सुणाया था, कने तिसयो तिसदा कुछ निशाण दिखणे दी आस थी |
\v 9 सैह तिसते मतियाँ गल्लां पुछदा रिया, पर तिनी तिना दा कोई बी जबाब नी दिता |
\v 10 कने बड्डे याजक कने शास्त्री खड़ुईकरी तन-मन लाई करी तिस पर दोष लांदे रे |
\v 11 तालु हेरोदेसे अपणे सिपाईयां सोगी तिसदी बेजती करिके तिसदा मजाक उड़ाया, कने भड़किले कपड़े पेहनाइ करी तिसयो पीलातुस बाल बापस भेजी दिता |
\v 12 तिस रोजे ला पीलातुस कने हेरोदेस दोनो दोस्त बणी गे | इसदे पेहले सैह इकी दुऐ दे दुशमण थे |
\s पिलातुस दे जरिये यीशुऐ जो मौत दी सजा
\p
\v 13 पिलातुसे बड्डे याजकों कने सरदारां कने लोंका जो सदीकरी बोलया,
\v 14 "तुसां इस आदमिये  जो लोंका जो बेहकांणे बाला बोली करी मिंजो बाल लांदा हे, पर दिखा, मैं तुहाड़े सामणे इसदी जाँच किती, पर जिना गल्लां दा तुसां इदे पर दोष लगा दे न, मिंजो तिना गल्लां दे बारे च कोई बी दोष नी लग्गा हे ;
\v 15 ना ई हेरोदेसे जो, क्योंकि तिनी इसयो साड़े बाल बापस भेजी दितया हे ;
\v 16 "इस ताईं मैं इसयो मारी कुट्टी करी छडी देंणा हे |"
\v 17 पीलातुस त्योहारे दे बेले तिना दे इकी केदिये जो छडणे पर मजबूर था |
\v 18 तालु सारे मिली करी बोलणा लग्गे, "इसदा कम्म तमाम कर, कने साड़े ताईं बरअब्बा जो छडी दे |'
\v 19 सैह कुसकी बलवे दिया बजा ने जड़ा शेहरे च होया था, कने हत्या दिया बजा ने जेला च पाया था |
\v 20 पर पिलातुसे यीशुऐ जो छडणे दिया इच्छा ने लोंका जो फिरी समझाया |
\v 21 पर सैह जोरे-जोरे ने बोलणा लग्गे, "इसयो क्रूसे पर चढ़ाई दिया "
\v 22 तिनी तिजी बार फिरी बोलया, "कजो तिनी क्या बुरा कितया हे ? पर मिंजो इदे च मौत दी सजा देंणे जोगी कोई गल्ल नी मिल्ला दी हे | इस ताईं मैं इसयो मारी कुट्टी करी छडी देंणा हे |"
\v 23 पर सैह चिलाई-चिलाई करी पिच्छे ई पेई गे, की इसयो क्रूसे पर चढ़ाई दिया, कने सैह होर जोरे-जोरे ने बोलणा लग्गे |
\v 24 पिलातुसे हुक्म दिता, की इना दिया बिनती या दे अनुसार करा |
\v 25 कने तिनी तिस आदमिये  जो जड़ा बलवे कने हत्या दिया बजा ने जेला च था, जिसयो सैह मंगदे थे, छडी दिता ; कने यीशुऐ जो तिना दिया इच्छा दे अनुसार तिना जो देई दिता |
\s यीशुऐ जो क्रूसे पर चढ़ाया जाणा
\p
\v 26 जालु सैह तिसयो लेई चलयो थे, तां तिना शमौन नाऐ दे इको कुरेनी जो जड़ा ग्रांऐ ला ओआ दा था, तिसयो पकड़ी करी तिस पर क्रूस लदी दिता ताकि तिसयो यीशुऐ दे पिच्छे-पिच्छे लेई चले |
\v 27 कने लोंका दी बड़ी बडी भीड़ तिना दे पिच्छे चली पेई, कने तिना चे जनानियां बी मतियाँ थियां, जड़ियां तिसदे ताईं छातिया पिटी करी रोआ दियां थियां |
\v 28 यीशुऐ तिना पासे मुड़ी करी बोलया, "हे यरूशलेमे दियां कुड़ियो, मेरे ताईं मत रोआ ; पर अपणे बचयां ताईं रोआ |
\v 29 "क्योंकि दिखा, सैह दिन ओंणे न, जिना च बोलणा हे, "धन्य हे सैह जड़ी बाँझ हे, कने जड़े बच्चे ना जम्मे, कने सैह चिचु जिना दूध नी पियाया |
\v 30 "तिस बेले, 'तिना पहाड़ा ने बोलणा लगणा हे, की सांझो पर पेई जा, कने टिलयां ने की सांझो ढकी लिया |'
\v 31 "क्योंकि जलु सैह हरे रूखे ने ऐदया करा दे न, तां सुके ने तिना क्या कुछ नी करणा |"
\v 32 सैह होर दो आदमियां जो तिसदे सोगी मारणे ताईं लेई चले जड़े कुकर्मी थे |
\v 33 जालु सैह तिसा जग्गा पर पुज्जे जिसा जो खोपड़ी बोलदे न, तां तिना ओथु तिसयो कने तिना दो कुकर्मियां जो बी इकी जो सजे पासे कने दूजे जो खबे पासे क्रूसे पर लटकाया |
\v 34 तालु यीशुऐ बोलया, "हे पिता, इना जो माफ कर, क्योंकि ऐ जाणदे नी न की ऐ क्या करा दे न ?" कने तिना चिठियां पाई करी तिसदे कपड़े बंडी ले |
\v 35 लोक खड़ोई करी दिखा दे थे, कने सरदार बी मजाक करिके बोलदे थे, इनी होरां जो बचाया, अगर ऐ परमेश्वरे दा मसीह हे, कने तिसदा चुणया होया हे, तां अपणे आपे जो बचाई ले |
\v 36 सिपाई बी बखे आई करी कने सिरका देई करी तिसदा मजाक करिके बोलदे थे |
\v 37 "अगर तू यहूदियां दा राजा हे, तां अपणे आपे जो बचा | "
\v 38 कने तिसदे उपर इको दोष पत्र बी लगाया था: "ऐ यहूदियां दा राजा हे |"
\s मन बदलने बाला कुकर्मी
\p
\v 39 जड़े कुकर्मी लटकाये थे, तिना चे इकी तिनी निंदा करिके बोलया, "क्या तू मसीह नी हे ? तां फिरी अपणे आपे जो कने सांझो बचा | "
\v 40 इसा गल्ला पर दूजे तिसयो डांटया, "क्या तू परमेश्वरे ला बी नी डरदा हे ? तिजो बी तां से ई सजा मिलियो हे,
\v 41 "कने सांझो तां न्याय दे अनुसार सजा मिलियो हे, क्योंकि सांझो तां अपणे कम्मा दा ठिक फल मिला दा हे ; पर इनी तां कोई गलत कम्म नी कितया हे |"
\v 42 तालु तिनी बोलया, "हे यीशु, जालु तू अपणे राज्य च ओंगा, तां मेरी सुधि लियां |"
\v 43 तिनी तिसने बोलया, "मैं तिजो ने सच्च बोलदा हे की अज ई तू मेरे सोगी स्वर्गलोक च होणा हे |"
\s यीशु दा प्राण छडणा
\p
\v 44 कने लगभग दो पेहर ला लेई करी तिजे पेहरे दीकर सारे देशे च नेहेरा रिया,
\v 45 कने सूरजे दी लोओ चली गेई, कने मंदरे दा परदा बिचे ते फटी गिया,
\v 46 कने यीशुऐ जोरे ने बोलया, "हे पिता, मैं अपणी आत्मा तेरे हथां च दिंदा हे |" ऐ बोली करी अपणे प्राण छडी दिते |
\v 47 सुबेदारे जड़ा कुछ होया था दिखी करी परमेश्वरे दी बड़ाई किती, पका ऐ कोई धर्मी आदमी था |"
\v 48 भीड़ जड़ी ऐ दिखणे ताईं गिठी होईयो थी, इसा घटना जो दिखी करी छातियां पिटदी बापस चली गेई |
\v 49 कने तिसदे सारे जाणने पछेणने बाले, कने जड़ियां जनानियां गलील ला तिसदे सोगी आईयां थियां, दूर खड़ोई करी ऐ सारा कुछ दिखा दियां थियां |
\s यीशुऐ दा दबया जाणा
\p
\v 50 कने दिखा यूसुफ इको महासभा दा सदस्य था जड़ा सज्जन कने धर्मी था |
\v 51 कने तिना दे बिचार कने तिना दे इस कम्मां ते खुश नी था ; कने सैह यहूदियां दे शेहर अरिमतिया दा रेंणे बाला कने परमेश्वरे दे राज्य दी नियाल्ल रखणे बाला था |
\v 52 तिनी पीलातुस दे बाल जाईकरी यीशुऐ दी लाश मंगी,
\v 53 कने तिसयो उतारी करी मलमले दिया चादरा च लपेटया, कने तिसयो इको कबरां च रखया, जड़ी पथरे च खंणियो थी ; कने तिसा च कदी बी कोई नी रखया था |
\v 54 सैह तेयारियां दा दिन था, कने सब्ते दा रोज शुरू होणे बाला था |
\v 55 कने तिना जनानियां जड़ियां तिसदे सोगी आइयां थियां, पिच्छे-पिच्छे जाई करी कबर दिखी कने ऐ बी की तिसदी लाश कियां रखी हे |
\v 56 कने बापस आई करी तिना सुगंध बालियां चिजा कने इत्र तेयार किता ; कने सब्ते दे रोजे तिना हुक्मे दे अनुसार अराम किता |
\c 24
\s यीशुऐ दा पुनरुत्थान
\p
\v 1 पर हब्ते दे पेहले रोजे सैह बड़ी ब्यागा ई तिना सुगंधित चिजां जो जड़ियां तिना तेयार कितियां थियां, लेई करी कबरां पर आई यां |
\v 2 कने तिना दिखया की कबरां पर पथर खिसकी गिया हे,
\v 3 कने सैह अंदर गियां कने दिखया यीशुऐ दी लाश नी हे |
\v 4 जालु सैह इसा गल्लां ने हेरान थियां तां दिखा, दो आदमी झलकदे कपड़े पाईकरी तिना बखे आई खड़ुते |
\v 5 जालु सैह डरी गियां, कने तिना मु धरतिया पासे हेठ करी दिते ; तां तिना-तिना जनानियां ने बोलया, "तुसां जिन्दयां जो मरयां चे कजो तोपदे न ?
\v 6 "सैह ऐथू नी हे, पर जिन्दा होई गिया हे | याद कर तिनी गलील च रेंदे बेले तुसां ने बोलया था,
\v 7 की जरूरी हे, की आदमिये दा पुत्र पापियाँ दे हथे पकड़या जा, कने क्रूसे चड़ाया जाऐ, कने तिजे दिने जिन्दा होई जाऐ |"
\v 8 तालु तिसदियां गल्लां तिना जो याद आईयां |
\v 9 कने कबरां ते बापस आई करी तिना तिन्ना गयारां चेलयां जो, कने बाकियां सबना जो, ऐ सारियां गल्लां सुणाई दीतियां |
\v 10 जिना प्रेरितां ने ऐ गल्लां बोलियां, सैह मगदलीनी कने योअन्ना कने याकूबे दी मा मरियम कने तिना सोगी दियां सारियां जनानियां बी थियां |
\v 11 पर तिना दियां गल्लां तिना जो कहाणियाँ साईं लगियां, कने तिना तिन्ना दा भरोसा नी किता |
\v 12 तालु पतरस उठी करी दोड़ी ने कबरां पर गिया, कने ओथु तिनी बस कपड़े पियो दिखे, कने जड़ा होया तिसते हेरान होइकरी बापस घरे चली गिया |
\s इम्माऊस दे रस्ते पर चेल्यां सोगी
\p
\v 13 दिखा, तिसी रोजे तिना चे दो जणे इम्माऊस नाऐ दे इको ग्रांऐ जो चलयो थे, जड़ा यरूशलेम ला कोई सत मील दूर था |
\v 14 कने सैह इना सारियां गल्लां पर अपु चे गल बात करा दे थे, जड़ियां होईयां थियां |
\v 15 कने सैह जालु अपु चे गल बात कने पूछ ताछ करा दे थे, तां यीशु अपु तिना सोगी चली पिया |
\v 16 पर तिना दियां अखी ऐसियां बंद करी दीतियां थियां, की सैह तिसयो पछेणी नी सके |
\v 17 तिनी तिना ने पुछया, "ऐ क्या गल्लां न, जड़ियां तुसां चलदे-चलदे करा द न ?" सैह उदास होइकरी खड़ोई रे |
\v 18 ऐ सुणी करी, तिना चे क्लियुपास नाऐ दे इकी आदमिये  बोलया, "क्या तू यरूशलेम च किल्ला परदेसी हे ; की जिसयो पता नी हे की, इना रोजां च ऐथू क्या-क्या होया हे ?"
\v 19 तिनी तिना ते पुछया, "कुण दियां गल्लां ?" तिना तिसने बोलया, "यीशु नासरिऐ दे बारे च जड़ा परमेश्वरे कने सारे लोंका दे बखे कम्म कने बचना च सामर्थी भविष्यद्वक्ता था |
\v 20 लने बड्डे याजकां कने साड़े सरदारां तिसयो पकड़ाई दिता, की तिसयो मारणे दा हुक्म दिता जाऐ ; कने तिसयो क्रूसे पर चढ़ाई दिता |
\v 21 "पर सांझो आस थी, की इनी ई इस्राएले जो छुटकारा देंणा, कने इना सारियां दे सिवा इसा गल्लां जो अज तिजा दिन होई गिया |
\v 22 "कने सांझो चे केई जनानिया सांझो हेरानिया च पाई दिता हे, जड़ियां ब्यागा कबरां पर गियां थियां |
\v 23 कने जालु तिना जो तिसदी लाश नी मिल्ली, तां ऐ बोलदियां आईयां, की असां जो स्वर्गदूते दे दर्शण होऐ , तिना बोलया की सैह जिन्दा हे |
\v 24 "तालु साड़े साथियां चे कई कबरां पर गे कने जियां तिना जनानियां बोलया था, तियां ई था ओथु था ; पर तिसयो नी दिखया |"
\v 25 तालु तिनी तिना ने बोलया, "हे मूर्खों, कने भविष्यद्वक्तां दियां सारियां गल्लां पर भरोसा करणे च मन्दमतियों |
\v 26 "क्या ऐ जरूरी नी था, की मसीह ऐ दुख झेली करी अपणिया महिमा च प्रवेश करे ?"
\v 27 तालु तिनी मूसा ते कने सारे भविष्यद्वक्तां ते शुरू करिके सारे पबित्र शास्त्रां चे, अपणे बारे च कितियां गल्लां दा अर्थ तिना जो समजाई दिता |
\v 28 इतणे चे सैह तिस ग्रांऐ बखे पुज्जे, जिथू सैह चलयो थे, कने तिसदे ढंगे ने ऐसा लग्गा था, की सैह अग्गे बदणा चाहंदा हे |
\v 29 पर तिना ऐ बोली करी तिसयो रोकया, "साड़े सोगी रे ; क्योंकि संझ होई चलियो हे, कने दिन बड़ा डली गिया हे |" तालु सैह तिना सोगी रेंणे ताईं अंदर गिया |
\v 30 जालु सैह तिना सोगी रोटि खाणां बैठा, तां तिनी रोटि लेई करी धन्यबाद किता, तिसा जो तोड़ी करी तिना जो देंणा लग्गा |
\v 31 तालु तिना दियां अखी खुली गियां ; कने तिना तिसयो पछेणी लिया, कने सैह तिना दी अखी अग्गे ला गायब होई गिया |
\v 32 तिना अपु चे बोलया, "जालु सैह रस्ते च सांझो ने गल्लां करा दा था, कने सांझो पबित्र शास्त्रां दा मतलब समझा दा था, तां साड़े मने च क्या उतेजना पैदा नी होई ?"
\v 33 सैह तिसी बेले उठी करी यरूशलेमे जो बापस चली गे, कने तिना गयारां कने तिसदे साथियां जो गिठे दिखया |
\v 34 सैह बोलदे थे, "प्रभु सची जिन्दा होई गिया हे, कने शमौने जो दुसया हे |"
\v 35 तालु तिना रस्ते दियां गल्लां तिना जो दसियाँ कने ऐ बी की तिना तिसयो रोटि तोड़दे बेले कियां पछेणया |
\s यीशुऐ दा चेलयां जो दुसणा
\p
\v 36 सैह ऐ गल्लां करा दे ई थे, की सैह अपु ई तिना बखे आई करी खड़ोई गिया ; कने तिना ने बोलया, "तुहान्जो शांति मिल्ले |"
\v 37 पर सैह घबराई गे, कने डरी गे, कने समझणा लग्गे की असां भूते जो दिखा दे न |
\v 38 तिनी तिना ने बोलया, "कजो घबरा दे न ? कने तुहाड़े मने च कजो शक होंदा हे ?
\v 39 "मेरे हथ कने पैरां जो दिखा, की मैं सैह ई हे, मिंजो छुई करी दिखा ; क्योंकि आत्मा दी हड्डी कने मास नी होंदा हे जियां मिंजो हे |"
\v 40 ऐ बोली करी तिनी तिना जो अपणे हथ पैर दसे |
\v 41 जालु खुशिया दे मारे तिना जो भरोसा नी होया, कने हेरान होआ दे थे, तां तिनी तिना ते पुछया, "क्या ऐथू तुहाड़े बाल कुछ हे खाणे जो हे ?"
\v 42 तिना तिसयो भुनियो मछिया दा टुकड़ा दिता |
\v 43 तिनी लेईकरी तिना दे सामणे खादा |
\v 44 फिरी तिनी तिना ने बोलया, "ऐ मेरियां सैह गल्लां न, जड़ियां मैं तुहाड़े सोगी रेई करी तुहान्जो ने बोलियां थियां, की जरूरी हे, की जितनियां गल्लां मूसा दिया व्यवस्था कने भविष्यद्वक्तां कने भजना दियां कताबां च मेरे बारे च लिखिंयां न, सारियां पुरियां होंन |"
\v 45 तालु तिनी पबित्र शास्त्र समझणे ताईं तिना दी समझ खोली दिती |
\v 46 कने तिना ने बोलया, "ऐसा लिखया हे की मसीह जो दुख होणे न, कने तिजे दिने मरयां छे जिन्दा होई जाणा हे,
\v 47 कने यरूशलेम ते लेई करी सारियां जातियां दे मने बदलने दा कने पापां दी माफी दा प्रचार तिसदे नाऐ  ने होंणा हे |
\v 48 "तुसां इना सारियां गल्लां दे गबाह न |
\v 49 "कने दिखा, जिसदी प्रतिज्ञा मेरे पिता कितियो हे, सैह मैं तुहान्जो पर उतारणी कने जालु दीकर स्वर्गे दी सामर्थ्य नी मिलगी, तालु दीकर तुसां इसी शेहरे च रिया |"
\s यीशुऐ दा स्वर्ग जाणा
\p
\v 50 तालु सैह तिना जो बैतनिय्याह दीकर बाहर लेई गिया, कने तिना जो हथ चुकी करी आशीष दिती ;
\v 51 कने तिना आशीष दिंदे ई तिना ते अलग होई गिया कने स्वर्गे जो चली गिया |
\v 52 कने सैह तिसयो दण्डवत करिके बड़िया खुशिया ने यरूशलेम जो बापस चली गे |
\v 53 कने सैह लगातार मंदरे च जाई करी परमेश्वरे दी स्तुति करदे थे |
