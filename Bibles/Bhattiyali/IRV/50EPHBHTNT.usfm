\id EPH
\ide UTF-8
\rem Copyright Information: Creative Commons Attribution-ShareAlike 4.0 License
\h इफिसियों
\toc1 इफिसियों
\toc2 इफिसियों
\toc3 इफिसियों
\mt1 Ephesians
\mt1 इफिसियों
\c 1
\p
\v 1 पौलुस दिया तरफा ते जड़ा परमेश्वरे दिया इच्छा ने यीशु मसीह दा प्रेरित हे, तिना पबित्र कने यीशु मसीह च विश्वासी लोकां दे ना जड़े इफिसुस च न,
\v 2 साड़े पिता परमेश्वर कने प्रभु यीशु मसीह दिया तरफा ते तुहान्जो अनुग्रेह कने शांति मिलदी रे |
\s मसीह च आत्मिक अशिषां
\p
\v 3 साड़े प्रभु यीशु मसीह दे परमेश्वर कने पिता दा धन्यबाद हो, की तिनी सांझो मसीह च स्वर्गीय जगा च हर तरा दी आशीष दिती हे |
\v 4 जियां तिनी सांझो संसारे दे शुरू होणे ला पेहले सांझो तिसदे च चूंणया हे की असां तिसदे प्यार च पबित्र कने निर्दोष होन |
\v 5 कने प्यार च अपणिया मरजिया दे भले अभिप्राय दे अनुसार सांझो अपणे ताईं पेहले ते ई ठहराया की असां यीशु मसीह दे जरिये तिसदे लेपालक पुत्र होन,
\v 6 की तिसदे अनुग्रेह दी महिमा दी स्तुति हो, जिसयो तिनी सांझो तिस प्यारे च सेंत-मेंत दिता हे |
\v 7 सांझो तिदे च तिसदे खूने ने छुटकारा, मतलब की पाप माफ होए, तिसदे तिस अनुग्रेह दे धने दे अनुसार मिलया हे,
\v 8 जिसयो तिनी पुरिया अकला कने समझा ने सांझो पर कितया हे |
\v 9 क्योंकि तिनी अपणिया इच्छा दा भेद तिस भले अभिप्राय दे अनुसार सांझो दसया, जिसयो तिनी अपणे आप च पक्का करी लिया था |
\v 10 की बगतां जो पूरा होणे दा ऐसा प्रबंध हो की जड़ा स्वर्ग च हे, कने जड़े कुछ धरतिया पर हे, सब कुछ से मसीह च गठेरे |
\v 11 तिसी च जिदे च असां बी तिदिया ई मरजिया ने जड़ा अपणिया इच्छा दे मत दे अनुसार सब कुछ करदा हे, पेहले ते ई ठेहराये जाई करी मीरास बणन |
\v 12 की असां जिना पेहले ते ई यीशु मसीह च आस रखियो थी, तिसदी महिमा दी स्तुतिया दी बजा बणन |
\v 13 कने तिदे च तुसां पर बी, पर जालु तुसां सच्च दा बचन सुणाया, जड़ा तुहाड़े उद्धार दा सुसमाचार हे, कने जिस पर तुसां भरोसा किता हे, तिस पर प्रतिज्ञा कितियो पबित्र आत्मा दी छाप लगी |
\v 14 सैह तिसदे खरीदे होए दे छुटकारे ताईं साड़ी मीरास दा ब्यान हे, की तिसदिया महिमा दी स्तुति हो |
\s पौलुस दी प्राथना
\p
\v 15 इसा बजा ने, मैं बी तिस भरोसे दा समाचार सुणीकरी जड़ा तुहाड़ा प्रभु यीशु मसीह च हे कने सारे पबित्र लोकां पर प्रगट हे,
\v 16 तुहाड़े ताईं धन्याबाद करणा नी छडदा, कने अपणिया प्राथना च तुहान्जो याद करदा हे |
\v 17 की साड़े प्रभु यीशु मसीह दा परमेश्वर जड़ा महिमा दा पिता हे तुहान्जो अपणिया पछेणा च ज्ञान कने प्रकाश दी आत्मा दे |
\v 18 कने तुहाड़े मने दिया अखी खुली जान ताकि तुसां जो पता लग्गे की तिसदे सदणे ने कदेई आस होंदी हे, कने पबित्र लोकां च तिसदिया मीरास दिया महिमा दा धन कदेया हे |
\v 19 कने तिसदी सामर्थ साड़े ताईं कितणी महान हे जड़े भरोसा करदे न, तिसदिया शक्तियाँ दे असरे ने तिस कम्मां दे अनुसार |
\v 20 जड़ा तिनी मसीह दे बारे च किता, की तिसयो मरयां चे जिन्दा करी के स्वर्गीय जगा च सजे पासे,
\v 21 हर तरा दीया प्रधानता, कने हक, कने सामर्थ्य , कने प्रभुता दे, कने हर इको नाऐ दे उपर, जड़ा ना सिर्फ इस लोक पर, पर ओंणे बाले लोका च बी लेंणा हे,
\v 22 कने सब कुछ तिसदे पैरां हेठ करी दिता कने सबना चीजा पर शिरोमणी बणाई करी कलीसिया जो दिता,
\v 23 ऐ तिसदी शरीर हे, कने तिसदी ई परिपूर्णता हे, जड़ा सबना च सब कुछ पूरा करदा हे |
\c 2
\s मौत ते जिन्दगी पासे
\p
\v 1 कने तिनी तुहान्जो बी जिन्दा किता, जड़े अपणे अपराधां कने पापा दिया बजा ने मरयो थे |
\v 2 जियां तुसां पैहले इस संसारे दिया रीतिया पर कने अम्बरे दे अधिकारे दे हाकिम मतलब की तिसा आत्मा दे अनुसार चलदे न, जड़ा हुण बी हुक्म नी मनणे बालयां पर कम्म करदा हे |
\v 3 इना च असां बी पेहले सब दे सब अपणे शरीरे दिया इच्छा च दिन कटदे थे, कने शरीर, कने मने दियां इच्छा पुरियां करदे थे, कने होर लोकां साईं स्वभाव ने गुस्से दी ओलाद थे |
\v 4 पर परमेश्वर जड़ा दया दा धनी हे ; अपणे तिस बड़े भरे प्यार दिया बजा ने जिसने तिनी सांझो ने प्यार किता,
\v 5 जालु असां पापां दिया बजा ने मरयो थे, तां सांझो मसीह सोगी जिन्दा किता ; (अनुग्रेह ने ई तुहाड़ा उद्धार होया हे),
\v 6 कने यीशु मसीह च तिसदे सोगी चुक्या, कने स्वर्गीय जगां च तिसदे सोगी बैठाया हे |
\v 7 की सैह अपणिया तिसा कृपा ने जड़ा मसीह यीशु च असां पर हे, ओंणे बाले टेमें च अपणे अनुग्रेह दा असीम धन दसया |
\v 8 क्योंकि भरोसे जरिये अनुग्रेह ने ई तुहाड़ा उद्धार होया हे, कने ऐ तुहाड़िऐ तरफा ते नी हे, पर परमेश्वरे दा दान हे ;
\v 9 कने ना कर्म दिया बजा ने, ऐसा ना हो की कोई घमंड करे |
\v 10 क्योंकि असां तिसदे बणायो न ; कने यीशु मसीह च तिना भले कम्मा ताईं बणाऐ गियो न जिना जो परमेश्वरे पेहले ते साड़े ताईं तेयार कितया हे |
\s मसीह च इको
\p
\v 11 इसा बजा ने याद करा, की तुसां जड़े शरीरे ने होर जातियां न, (कने जड़े लोक शरीरे च हथे ने कितयो बंदया जो खतने बाले बोलदे न, सैह तुसां जो बिना खतना कितया बोलदे न,)
\v 12 तुसां तिस बेले मसीह ते अलग कने इस्राएले दिया प्रजा दे पदे ते अलग कितयो कने प्रतिज्ञा दिया बाचा दे हिस्से दार नी थे, कने आसहीन कने संसारे च ईश्वरे बिना थे |
\v 13 पर तुसां जड़े यीशु मसीह ते दूर थे हुण मसीह दे खून दे जरिये ने तिसदे बखे होई गे न |
\v 14 क्योंकि सैह ई साड़ा मेल हे, जिनी दोनो जो इको करी लिया: कने जड़ी अलग करणे बाली कंद साड़े बिच थी तिसा जो ढाई दिता |
\v 15 कने अपणे शरीरे च बैर मतलब की सैह व्यवस्था जिसा दे हुक्म विधियां रिबाजां पर आधारित थियां, तिना जो मटाई दिता ताकि दोना ने अपणे च इको नौआं आदमी पैदा करिके मिलाई दे,
\v 16 कने क्रुसे पर बैर जो खत्म करिके इसने दोनो जो इको शरीर बणाई करी परमेश्वरे ने मिलान |
\v 17 कने तिनी आई करी जड़े दूर थे, कने जड़े नेड़े थे, तिना जो शांति दा सुसमाचार सुणाया |
\v 18 क्योंकि इसी ने ही असां दोनो दिया इको आत्मा ने पिता बाल पहुंच होणी हे |
\v 19 इस ताईं तां हुण तुसां परदेसी या मुसाफिर नी रियो न, हुण तां तुसां पबित्र लोका साईं स्वदेसी कने परमेश्वरे दे घराने दे होई गियो न |
\v 20 कने प्रेरितां कने भविष्यद्वक्तां दी निया पर जिसदे कुंणे दा पथर यीशु मसीह अपु ही हे, तिस ताईं बणायो न |
\v 21 जिस च सारि रचना सोगी मिलिकरी प्रभु च इको पबित्र मन्दिर बणदी जांदी हे,
\v 22 जिदे च तुसां बी आत्मा ने परमेश्वरे दा जगा होणे ताईं इस सोगी बणाऐ जांदे न |
\c 3
\s होर जातियां च पौलुस दी सेवा
\p
\v 1 इसा बजा ने मैं जड़ा तुसां होर जातियां ताईं यीशु मसीह दा केदी हे |
\v 2 अगर तुसां परमेश्वरे दे तिस अनुग्रेह दे प्रबन्ध दा समाचार सुणाया हो, जड़ा तुहाड़े ताईं मिंजो दितया |
\v 3 मतलब की ऐ की सैह भेद मिंजो पर प्रकाश ने प्रगट होया, जदिया मैं पैहले लिखी बैठया हे |
\v 4 जिसयो तुसां पढ़ी करी समझी सकदे न की मैं मसीह दा सैह भेद कितणा समझदा हे |
\v 5 जड़ा पिछली पिढ़ियां जो ऐसा नी दसया था, जदिया आत्मा ने हुण तिसदे पबित्र प्रेरितां कने भविष्यवक्ता पर प्रगट होया हे |
\v 6 मतलब ऐ की यीशु मसीह च सुसमाचार दे जरिये होर जातियां मीरास च साझी, कने इको ई शरीर दे कने प्रतिज्ञा दे हिस्से दार न |
\v 7 कने मैं परमेश्वरे दे अनुग्रेह दे तिस दान दे अनुसार, जड़ा सामर्थ्य दे प्रभाव दे अनुसार मिंजो दिता, मैं तिस सुसमाचार दा सेवक बणया |
\v 8 मैं जड़ा सब पबित्र लोकां ते सबना ते छोटा हे, मिंजो पर ऐ अनुग्रेह होया की मैं होर जातियां जो मसीह दे अगम्य धन दा सुसमाचार सुंणा,
\v 9 कने सबना पर ऐ गल प्रकाशित करे की तिस भेद दा क्या प्रबन्ध हे, जड़ा सबना जो बणाण बाला परमेश्वर च शुरू ते ई गुप्त था |
\v 10 ताकि हुण कलीसिया दे जरिये, परमेश्वरे अलग तरा दा ज्ञान, तिना प्रधाना कने अधिकारियां पर प्रगट हो जड़े स्वर्गीय जगां च न |
\v 11 तिसा सनातन मनसा दे अनुसार जड़ी तिनी साड़े प्रभु यीशु मसीह च किती थी |
\v 12 जिसने सांझो तिस पर भरोसा रखणे ने साहस कने भरोसे ने बखे ओंणे दा अधिकार हे |
\v 13 इस ताईं मैं बिणती करदा हे की जड़े दुख तुहाड़े ताईं मिंजो होआ दे न, तिना दिया बजा ने हिम्मत मत छडा, क्योंकि तीदे च तुहाड़ी महिमा हे |
\s मसीह दा प्यार
\p
\v 14 मैं इसा बजा ने ई पिता दे सामणे घुटणे टेकदा हे,
\v 15 जिसने स्वर्ग कने धरतिया पर, हर इकी घराने दा ना रख्या जांदा हे,
\v 16 की सैह अपणिया महिमा दे धने दे अनुसार तुहान्जो ऐ दान दे की तुसां तिसदिया आत्मा ने अपणे अंदरे दे मनुष्यत्व च सामर्थ्य पाई करी जोरे बाले होई जान,
\v 17 कने भरोसे ने मसीह तुहाड़े दिले च बसे ताकि तुसां प्यार च जड़ पकड़ी करी कने नीं (नींव) पाई करी,
\v 18 सब पबित्र लोकां सोगी ढंगे ने समझणे दी शक्ति मिल्ले ; की तिसदी चौड़ाई कने लम्बाई, कने उंचाई, कने डुगा कितणा हे |
\v 19 कने मसीह दे तिस प्यारे जो जाणी सकन जड़ा समझा ते परे हे, की परमेश्वरे दिया सारिया भरपुरिया दीकर परिपूर्ण होई जा |
\v 20 हुण जड़ा ऐसा सामर्थी हे, की साड़िया बिनती या कने समझा ते जादा कम्म करी सकदा हे, तिस सामर्थ्य दे अनुसार जड़ा सांझो च कम्म करदा हे,
\v 21 कलीसिया च, कने मसीह यीशु च, तिसदी महिमा पीढ़ियाँ-पिढ़ियां दीकर होंदी रे | आमीन |
\c 4
\s मसीह दी शरीर च एकता
\p
\v 1 इस ताईं मैं जड़ा प्रभु यीशु च केदी हे तुसां ने बिनती करदा हे की जिस कम्मां ताईं सदयो गियो थे, तिसदे जोगी चाल चला,
\v 2 मतलब की सारिया दया ने कने प्यारे ने, कने सबर रखी करी प्यारे ने इकी दूजे जो से ई लिया,
\v 3 कने मेल दे बंधना च आत्मा दी एकता रखणे दी कोसिस करा |
\v 4 इको ई शरीर हे, कने इको ई आत्मा हे ; जियां तुसां जड़े सदयो थे अपणे सदयो जाणे ने इको ई आस हे |
\v 5 इको ई प्रभु हे, इको ई भरोसा हे, इको ई बपतिस्मा हे,
\v 6 कने सबना दा इको ई परमेश्वर कने पिता हे, जड़ा सबना दे उपर कने सबना दे बिच, कने सबना च हे |
\v 7 पर सांझो चे हर इकी जो मसीह दे दान दे परिणाम ने अनुग्रेह मिलया हे |
\v 8 इस ताईं सैह बोलदा हे, " सैह उचिया जगा च चढ़या, कने सारे केदियां जो बनी लेई गिया, कने आदमियां जो दान दिते |"
\v 9 तिसदे चढ़ने ने, कने क्या मिलदा हे सिर्फ ऐ की सैह धरतिया दिया निचलियाँ जगां च उतरया बी था |
\v 10 कने जड़ा उतरि गिया ऐ सेई हे जड़ा अम्बरे उपर चढ़ी बी गिया ताकि सब कुछ पूरा हो |
\v 11 कने तिनी थोड़यां जो प्रेरित बणाई करी के, कने थोड़यां जो भविष्यद्वक्ता बणाई के, कने थोड़यां जो सुसमाचार सुणाने बाले बणाई के, कने थोड़यां जो रखबाला, कने उपदेशक बणाई के देई दिता |
\v 12 जिसने पबित्र लोक सिद्ध होई जान कने सेवा दा कम्म किता जाऐ, कने मसीह दे शरीरे जो तरकी मिल्ले |
\v 13 जालु दीकर असां सारे भरोसे, कने परमेश्वरे दे दिया पछेणां च इको नी होई जांगे, कने इको सिद्ध आदमी नी बणी जांगे कने मसीह दे पुरे डील डौल दीकर ना बदी जांगे |
\v 14 ताकि असां अंगे जो बच्चयां साईं नी रेंन, जड़े आदमियां दे ठगणे, चलाकिया ने तिना दे भटकांणे दे तरीके ने, कने उपदेश दे, हर इको झोकें ने उछाले, कने तां तुआं घुमाऐ जांदे न |
\v 15 प्यार च सच्चाई ने चली करी, मसीह च बददे जांन,
\v 16 जिसने सारा शरीर हर इको जोड़ दिया सहायता ने इक सोगी मिल्ली करी, कने गठुइ करी, तिस प्रभाव ने हर इक अंग ठिक कम्म करणे ने शरीरे च होंदा हे, कने अपणे आपे जो प्रभु दे प्यार च अग्गे बदादीं हे ताकि शरीर प्यार च तरकी करे |
\s मसीह च नोई जिन्दगी
\p
\v 17 इस ताईं मैं बोलदा हे कने प्रभु च आग्रह करदा हे की जियां होर जातियां दे लोक अपणे मने दे बोलणे पर चलदे न, हुण तुसां मत चलदे |
\v 18 क्योंकि तिना दी अकल खराब होई गियो हे कने तिसा अज्ञानता दिया बजा ने जड़ी तिना च हे कने तिना दे मने दिया कठोरता दिया बजा ने सैह परमेश्वरे ते अलग न ;
\v 19 कने सैह सुन होई करी लुच्चे होई गियो न ताकि हर तरा दे गंदे कम्म मरजिया ने करन |
\v 20 पर तुसां जो मसीह दी ऐ सी शिक्षा नी मिल्ली |
\v 21 बल्कि तुसां सची तिसदी ई सुणी, की जियां यीशु च सच्च हे, तीदे च ही तुसां सिखया बी |
\v 22 की तुसां अपणे मनुष्यत्व दे पूराणे चाल चलण जो जड़ा भटकाणे बालियां इच्छा ने भ्रष्ट होई जांदा हे, तिसयो उतारी दिया |
\v 23 कने अपणे दे आत्मिक स्वाभबे ने नोए होंदे जा,
\v 24 कने नोऐ मनुष्यत्व जो पेहनी लिया, जड़ा परमेश्वरे सचाई दिया धर्मिकता, कने पबित्रता ने सजाया हे |
\v 25 इसा बजा ने झूठ बोलणा छडी करी हर इको अपणे पड़ोसियां ने सच्च बोला, क्योंकि असां अपु चे इकी दूजे दे अंग न |
\v 26 गुस्सा तां करा पर पाप मत करा: सूरज डूबणे दीकर तेरा गुस्सा नि रेंणा |
\v 27 कने न शेताने जो मौका दिया |
\v 28 चोरी करणे बाला फिरी चोरी न करे ; बल्कि खरे कम्म करणे ताईं मेहनत करा इस ताईं की जिसयो कुछ जरूरत हो, तां तिसयो देंणे ताईं कुछ हो |
\v 29 कोई गंदी गल तुहाड़े मुए ते ना निकले, पर जरूरता दे हिसावे ने सेई निकले जड़ा तरकिया ताईं खरा हो, ताकि तिसयो सुणने बालयां पर अनुग्रेह हो |
\v 30 परमेश्वरे दिया पबित्र आत्मा जो हेरान मत करा, जिसने तुसां पर छुटकारे ताईं छाप दितियो हे |
\v 31 हर तरा दी कड़वाहट कने कोप कने गुस्सा, रोष, कने बैरभाव, कने निंदा समेत तुहान्जो ते दूर होई जा |
\v 32 इको दूजे पर कृपा कने दयावान होई जा, कने जियां परमेश्वरे मसीह च तुहाड़े पाप माफ किते, तियां ई तुसां बी इको दूजे दे पाप माफ करा |
\c 5
\s ज्योति दी ओलाद बणा
\p
\v 1 इस ताईं अच्छे बच्यां साईं परमेश्वरे दा अनुसरण करा:
\v 2 कने प्यारे ने रिया जियां मसीह ने तुसां ने प्यार किता ; कने साड़े ताईं अपणे आपे जो सुक्खे बालिया खुशबुआ ताईं परमेश्वरे दे अग्गे भेंट करीके बलिदान करी दिता |
\v 3 जदिया पबित्र लोकां दे ताईं हे, तियां तुसां बी व्यभिचार, कने कुसी बी तरा दा गंदा कम्म, या लालच दी गल तक मत करदे |
\v 4 कने ना बेशर्मी बालियां गल्लां दी, कने न मजाक दियां, क्योंकि ऐ गल्लां शोभा नी दिंदिया, बस धन्याबाद ही सुणाइ दे |
\v 5 क्योंकि तुसां ऐ जाणदे न की कुसी व्यभिचारी, या कोई अपबित्र बन्दा, या लालची आदमिये दी, जड़ा मूर्ति पूजणे दे बराबर हे, सैह मसीह कने परमेश्वरे दे राज्य दे बारिस नि न |
\v 6 कोई तुहान्जो बेकार गल्लां ने धोखा ना दे ; क्योंकि इना ई कम्मा दिया बजा ने परमेश्वरे दा गुस्सा हुक्म नी मनणे बाले पर भड़कदा हे |
\v 7 इस ताईं तुसां तिना दे साथी मत बणा |
\v 8 क्योंकि तुसां पेहले ई नेहेरे च थे पर हुण प्रभु च ज्योति न, तां ज्योति दिया ओलादी साईं चला |
\v 9 (क्योंकि ज्योति दा फल हर तरा दी भलाई कने, धार्मिकता, कने सच्च हे),
\v 10 कने ऐ परखा, की प्रभु जो क्या ठिक लगदा हे ?
\v 11 कने नेहेरे दे बेकार कम्मा च साथी मत बणा, बल्कि तिना जो ताने दिया |
\v 12 क्योंकि तिना दे गुप्त कम्मा दी चर्चा बी सरमा दी गल हे |
\v 13 पर जितने बी कम्मा पर उलाहना दिती जांदी हे सैह सारे ज्योति ने प्रगट होंदे न, क्योंकि जड़ा सब कुछ प्रगट करदा हे, सैह ज्योति हे |
\v 14 इसा बजा ने सैह बोलदा हे, "हे सोंणे बालयो जागी जा कने मुर्दे ला जिन्दे होई जा ; तां मसीह दी ज्योति तिजो पर चमकणी |"
\v 15 इस ताईं ध्याने ने दिखा, की कदेई चाल चलदे न ; बेअकलयां साईं नी पर ज्ञानिया साईं चाल चला |
\v 16 कने मौके जो कीमती समझा, क्योंकि दिन बुरे न |
\v 17 इस बजा ने अज्ञानी मत बणा, पर ध्यान ने समझा, की प्रभु दी क्या मरजी हे |
\v 18 कने दाख रस ने मतबाले मत बणा, क्योंकि इस ने लूचा पन पैदा होंदा हे, पर आत्मा ने परिपूर्ण होंदे जा,
\v 19 कने अपु चे भजन कने स्तुति गान कने आत्मिक गीत गाया करा, कने अपणे-अपणे मने च प्रभु दे सामणे भजन कने कीर्तन करदे रिया |
\v 20 कने हमेशा सारियां गल्लां ताईं साड़े प्रभु यीशु मसीह दे नाए ने परमेश्वर पिता दा धन्याबाद करदे रिया |
\v 21 कने मसीह दे डरे ने इको दूजे दे अधीन रिया |
\s पति कने पत्नी
\p
\v 22 हे घरे बालियों, अपणे-अपणे पतिये दे अधीन रिया, जियां प्रभु दे अधीन रेंदे न |
\v 23 क्योंकि पति तां घरे बालिया दा सिर हे ; जियां की मसीह कलीसिया दा सिर हे ; कने अपु ही शरीरे दा उद्धार करता हे |
\v 24 पर जियां कलीसिया मसीह दे आधीन न, तियां ई घरे बालियां बी हर गल्लां च अपणे-अपणे पति दे अधीन रेंन |
\v 25 हे पतियो, अपणिया-अपणिया घरे बालिया ने प्यार रखा, जियां मसीह ने बी कलीसिया ने प्यार करिके अपणे आपे जो तिसदे ताईं देई दिता,
\v 26 ताकि तिसयो बचन ने नहाई करी शुद्ध करीके पबित्र बणान,
\v 27 कने तिसयो इको ऐ सी तेजस्वी कलीसिया बणाई करी अपणे बाल खड़ी करे, जिदे च न कोई कलंक, न कोई झुर्री, ना कोई ऐ सी चीज हो, बल्कि पबित्र कने निर्दोष हो |
\v 28 इयां ठिक हे, की पति अपणिया-अपणिया घरे बालिया ने अपणे शरीरे साईं प्यार रखा, जड़ा अपणिया घरे बालिया ने प्यार रखदा हे, सैह अपणे शरीरे ने प्यार रखदा हे |
\v 29 क्योंकि कुनी बी अपणे शरीरे ने बैर नि रखदा बल्कि तिसदा लालण पोषण करदा हे, जियां मसीह बी कलीसिया सोगी करदा हे |
\v 30 क्योंकि असां तिसदे शरीरे दे अंग न |
\v 31 "इसा बजा ने आदमी अपणे माँ बबा जो छडी करी अपणिया घरे बालिया ने मिल्ली के रेंणा, कने तिना दोनो इको तन होंणा |"
\v 32 ऐ भेद तां बडा हे ; पर मैं मसीह कने कलीसिया दे बारे च बोलदा हे |
\v 33 पर तुसां हर इको अपणिया घरे बालिया ने अपणे साईं प्यार रखा, कने घरे बाली बी अपणे घरे बाले ने डर रखे |
\c 6
\s माता पिता कने बच्चे
\p
\v 1 हे बच्चो, प्रभु च अपणे माँ बबा दा केहणा मना, क्योंकि ऐ ठिक हे |
\v 2 " अपणे माता कने पिता दी इज्जत करा (ऐ पेहला हुक्म हे, जिसदे सोगी प्रतिज्ञा बी हे),
\v 3 की तेरा भला हो कने, कने तू धरती पर मते दिन जिन्दा रे |"
\v 4 हे बच्चे बालयो अपणे बच्चयां जो रिस मत दिया पर प्रभु दी शिक्षा, कने चेतावनी देई करी, तिना दा लालण पोशण करा |
\s मालिककने नोकर
\p
\v 5 हे नोकरो, जड़े लोक संसारे दे अनुसार तुहाड़े मालिक न, अपणे भोले मने ने डरदे कने कमदे होए, जियां मसीह दी, तियां ई तिना दा बी हुक्म मना |
\v 6 कने अदमिया जो खुश करणे बालयां साईं दिखावे ताईं सेवा मत करा, बल्कि मसीह दे दासां साईं मने ने परमेश्वरे दिया इच्छा पर चला,
\v 7 कने तिसा सेवा जो अदमिया दी सेवा समझी की नी पर प्रभु दी समझी करी करा |
\v 8 क्योंकि तुसां जाणदे न, की जड़ा कोई जदिया खरा कम्म करगा, चाऐ सैह नोकर हो, चाहे सैह अजाद हो, प्रभुऐ तिसयो तियां ई देंणा |
\v 9 कने हे मालिको, तुसां बी धमकियां छडी करी तिना ने सिउदा ई व्यवहार करा, क्योंकि जाणदे न, की तिना दा कने तुहाड़ा दोनो दा मालिक स्वर्गे च हे, कने सैह कुसी दे पासे नी होंदा |
\s आत्मिक लड़ाईये दे हथियार
\p
\v 10 इस ताईं प्रभु च कने तिसदिया शक्तियाँ दे प्रभाव च जोरे बाले बणा |
\v 11 परमेश्वरे दे सारे हथियारां जो बनी लिया ताकि तुसां शेताने दिया चलाकियां दे सामणे खड़े होई सकन |
\v 12 क्योंकि साड़ा ऐ मल्लयुद्ध, खून कने मांसे ने नी हे, पर प्रधाना ने कने अधिकारियां ने, कने इस संसारे दे अंधरे दे हाकिमा ने, कने तिस दुष्ट दिया आत्मिक सेना ने हे जड़ी अम्बरे च हे |
\v 13 इस ताईं परमेश्वरे दे सारे हथियार बनी लिया ताकि तुसां बुरे दिना च तिस दा सामणा करी सकन, कने सब कुछ पूरा करिके टिकी सकन |
\v 14 इस ताईं सच्च ने अपणी कमर कस्सी करी, कने धार्मिकता दी झिलम पेहनी करी,
\v 15 कने पैरां च मेल दे सुसमाचार दी तेयारिया दे जुते पेहनी करी ;
\v 16 कने तिना सारे सोगी भरोसे दी ढाल लेई करी टिकी रिया जिसने तुसां तिस दुष्ट दे सारे जलदे तिरां जो बुझाई सकन |
\v 17 कने उद्धार दा टोप, कने आत्मा दी तलवार जड़ा परमेश्वरे दा बचन हे, लेई लिया |
\v 18 कने हर बेले कने हर तरीके ने आत्मा च प्राथना, कने बिनती करदे रिया, कने इस ताईं जागदे रिया की सारे पबित्र लोका ताईं लगातार बिणती करदे रिया,
\v 19 कने मेरे ताईं बी करा ताकि मिंजो बोलदे बेले प्रबल बचन मिल्ले की मैं हिमता ने सुसमाचार दा भेद दसी सके,
\v 20 जिसदे ताईं मैं सुनगले ने बनया राजदूत हे | कने ऐ बी की मैं तिसदे बारे च मिंजो बोलणा चाईडा हिम्मता ने बोले |
\s अभिवादन
\p
\v 21 कने तुखिकुस जड़ा प्यारा भाई कने प्रभु च भरोसे झोगा सेवक हे, तिनी तुसां जो सारियां गल्लां दसणियां ताकि तुसां बी मेरी हालत जाणी सकन की मैं कियां रेंदा हे |
\v 22 तिसयो मैं तुहाड़े बाल इस ताईं भेजया हे, की तुसां साड़िया हालता जो जाणण, कने सैह साड़े मना जो शांति दे |
\v 23 परमेश्वर पिता कने प्रभु यीशु मसीह दिया तरफा ते भाईयां जो शांति कने भरोसे सोगी प्यार मिल्ले |
\v 24 जड़े साड़े प्रभु यीशु मसीह ने सच्चा प्यार रखदे न, तिना सबना पर अनुग्रेह होंदा रे |
