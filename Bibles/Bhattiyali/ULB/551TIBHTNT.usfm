\id 1TI
\ide UTF-8
\rem Copyright Information: Creative Commons Attribution-ShareAlike 4.0 License
\h 1 तीमुथियुस
\toc1 1 तीमुथियुस
\toc2 1तीमुथियुस
\toc2 1तीमुथियुस
\mt1 1 Timothy
\mt1 1 तीमुथियुस
\c 1
\s अभिवादन
\p
\v 1 पौलुस दिया तरफा ते जड़ा साड़े उद्धारकर्ता परमेश्वर, कने साड़ी आस दे आधार यीशु मसीह यीशु दे हुक्मे ने मसीह दा प्रेरित है,
\v 2 तिमुथियुस दे ना जड़ा भरोसे च मेरा सच्चा पुत्र है: पिता परमेश्वरे, कने साड़े प्रभु मसीह ने, तिजो हमेशा अनुग्रेह कने दया कने शांति मिलदी रे |
\s झूठे शिक्षकां दे खिलाफ चेताबनी
\p
\v 3 जियां मैं तिजो मकिदुनिया जांदे बेले समझाया था, की इफिसुस च रेई करी कुछ लोकां जो हुक्म दे की गलत शिक्षा मत दिया,
\v 4 कने तिना ऐ सियाँ काणियाँ कने अनन्त वंशावलियां पर मन मत लगा, जिसने लड़ाईयां होंदियां न ; कने परमेश्वरे दे तिस प्रबंधे दे अनुसार नी, जड़ा भरोसे ने सम्बन्ध रखदा हे ; तियां ई फिरी बी बोलदा हे |
\v 5 हुक्म दा सारांश ऐ हे की शुद्ध मन, अच्छे विवेक, कने कपटरहित भरोसे ने प्यार पैदा हो |
\v 6 तिना जो छडी करी कितणे लोक बकबास पासे भटकी गे न,
\v 7 कने व्यवस्थापक तां होणा चांहदे न, पर जड़ियां गल्लां बोलदे कने जिना जो दृढ़ता ने बोलदे, तिना जो समझदे बी नी |
\v 8 पर असां जाणदे न की अगर कोई व्यवस्था जो व्यवस्था साईं कम्म करे तां से खरा हे |
\v 9 ऐ जाणी करी की व्यवस्था धर्मी लोकां ताईं नी पर अधर्मियाँ, निरंकुशां, भक्तिहीनां, पापियाँ, अपबित्र कने अशुद्ध लोकां, माता-पिता जो मारणे बाले, हत्यारे,
\v 10 व्यभिचारियां, पुरुषगामियाँ, आदमियाँ जो बेचणे बाले, कने झूठ बोलणे बाले, कने झूठी कसम खाणे बाले, कने इना जो छडी करी खरे उपदेशां दे सारे विरोधियां ताईं बणाई यो |
\v 11 ऐ परमधन्य परमेश्वरे दी महिमा दे तिस सुसमाचारे दे अनुसार हे जड़ा मिंजो सौंपया हे |
\s अनुग्रेह ताईं धन्यबाद
\p
\v 12 मैं अपणे प्रभु यीशु दा धन्याबाद करदा हे की तिनी मिंजो सामर्थ्य दिती, की तिनी मिंजो भरोसे दे काबील समझी करी अपणी सेवा ताईं सदया |
\v 13 मैं तां पेहले निंदा करणे बाला, तंग करणे बाला, कने नेहेरा करणे बाला था ; तमी मिंजो पर दया होई, क्योंकि मैं अविश्वासी था कने बिना कुछ समझयो ऐ कम्म किते थे |
\v 14 कने साड़े प्रभु दा अनुग्रेह तिस भरोसे कने प्यार ने जड़ा यीशु मसीह च हे, बड़ा भरी होया |
\v 15 ऐ गल सच्च कने मनणे दे काबील हे की प्रभु यीशु पापियाँ दा उद्धार करणे ताईं दुनिया च आया, कने तिना च सबते बड्डा पापी मैं हे |
\v 16 पर मिंजो पर इस ताईं दया होई की मिंजो सबना ते बड्डे पापिये च यीशु मसीह अपणी पूरी सेहनशीलता दस्से, की जिना लोकां तिस पर अनन्त जिन्दगी ताईं भरोसा करणा, तिना ताईं मैं इको आदर्श बणा |
\v 17 हुण सनातन राजा मतलब की, अविनाशी अणदिखे परमेश्वरे दा आदर कने महिमा युगां-युगां दीकर होंदी रे | आमीन |
\v 18 हे पुत्र तीमुथियुस, तिना भविष्यवाणियाँ दे अनुसार जड़ियां पेहेले ई तेरे बारे च होइयाँ थियां, मैं हुक्म दिंदा हे, तू तिना दे अनुसार खरियाँ लड़ाईयो जो लड़दा रे |
\v 19 कने भरोसे कने तिस खरे विवेक जो पकड़ी के रख जिसयो छडणे दिया बजा ने केई लोकां दा भरोसे रूपी जहाज डूबी गया |
\v 20 तिना चे ई हुमिनयुस कने सिकंदर न, जिना जो मैं शेतान े दे हवाले करी ता की सैह बुराई करणा ना सिखन |
\c 2
\s अराधना ताईं निर्देश
\p
\v 1 हुण मैं सारयां ते पेहले ऐ आग्रह करदा हे, की बिनती, कने प्राथना, निवेदन कने धन्यावाद सारे आदमियां ताईं किता जा |
\v 2 राजे कने सारे उच्चे पदां वालयां दे निमित इस ताईं की असां अराम े कने चेना ने सारी भक्ति कने गंभीरता ने अपणी जिन्दगी जीन |
\v 3 ऐ साड़े उद्धारकर्ता परमेश्वरे जो खरा लगदा कने भांदा भी है,
\v 4 जड़ा ऐ चाहंदा हे, की सारयां लोकां दा उद्धार हो ; कने सैह सच्च जो ढंगे ने पछेणी लेन |
\v 5 क्योंकि परमेश्वर इको ई हे, कने परमेश्वरे कने आदमियाँ च बी इको ई मध्यस्थ हे, मतलब की यीशु मसीह जड़ा आदमी हे,
\v 6 जिनी अपणे आपे की सारयां दे छुटकारे ताईं दाम च देई दिता, ताकि तिसदी गबाई ठिक बगत पर दिती जा |
\v 7 मैं सच्च बोलदा हे, झूठ नी बोलदा, की मैं इसी कम्मां ताईं प्रचारक कने प्रेरित कने होर जातियां ताईं भरोसे कने सच्च दा उपदेशक बणाया |
\v 8 इस ताईं मैं चाहंदा की हर जगहा आदमी बिना गुस्से कने विवादे ने पबित्र हथां ने प्राथना करे |
\v 9 तियां ई जनानियां बी शर्म कने सबर ने सुहावने कपड़यां ने अपणे आपे जो सबारन ; ना की बाल बनाणे कने सोने कने मोतियां, कने मेहंगे कपड़यां ने,
\v 10 पर भले कम्मां ने, क्योंकि परमेश्वरे दी भक्ति अपनाणे बालियां जनानियां ताईं एई ठिक हे |
\v 11 जनानिया जो बिलकुल चुपचाप पुरिया अधीनता च सिखणा चाइदा |
\v 12 मैं बोलदा हे, की जनानी ना उपदेश करे कने आदमिये  पर हुकुम चलाऐ, पर चुपचाप रे |
\v 13 क्योंकि आदम पेहेले बणाया, तिसदे बाद हव्वा बणाई |
\v 14 कने आदमे जो बहकाया नी गिया, पर जनानी बहकाणे च आई करी अपराधी बणी |
\v 15 तमी जनानी जो बच्चे पैदा करणे ने उद्धार मिलणा, अगर सैह संयम ने भरोसे, प्यार, कने पबित्रता च टिकी रेंगी |
\c 3
\s कलीसिया च अध्यक्ष (बिशप)
\p
\v 1 ऐ गल सच्ची हे की जड़ा अध्यक्ष होणा चाहंदा हे, तां सैह भले कम्मां दी इच्छा रखदा हे |
\v 2 ए जरुरी हे की सैह निर्दोष, इको ई पत्नी दा पति, संयमी, सुशील, सभ्य, परोंणया दा सत्कार करणे बाला, कने सिखाणे च माहिर हो |
\v 3 शराबी या मारकुटाई करणे बाला ना हो ; बल्कि कोमल हो, ना लड़ाका हो, कने ना पैसै दा लालची हो |
\v 4 अपणे घरे दा ढंगे ने प्रबंध करदा हो, कने अपणे बच्चयां जो गंभीरता ने अधीन रखदा हो |
\v 5 जालू कोई अपणे ई घरे दा प्रबंध नी करी पांदा हो, तां तिनी परमेश्वरे दी कलीसिया दी रखवाली कियां करणी ?
\v 6 फिरी ऐ ना हो की नौआ चेला ना हो, ऐसा ना हो की घमंड करीके शेतान े साईं सजा पा |
\v 7 कने बारहबालयां च बी तिसदा सुनाम हो इयां ना हो की अपणी बेस्ती कराई के शेतान े दे फंदे च फंसी जा |
\s कलीसिया च सेवक (डिकन)
\p
\v 8 तियां ई सेवकां जो बी गंभीर होणा चाइदा, दो रंगी, शराबी, नीच कमाईयां दे लालची ना होन ;
\v 9 पर भरोसे दे भेदे जो शुद्ध विवेके ने सुरक्षित रखन |
\v 10 कने ऐ बी पेहले परखणे चाईदे, अगर ऐ निर्दोष निकलगे तां सेवकां दे कम्म करन |
\v 11 इयां ई जनानियाँ जो भी गंभीर होंणा चाइदा, इलजाम नी लाणे बाली हो, पर सचेत कने सारियां गल्लां च भरोसे दे काबील होणी चाइदी |
\v 12 सेवक दी इको ई घरे बाली हो कने अपणे बाल-बच्चयां कने अपणे घरे दा ढंगे ने प्रबन्द करणे बाले होन |
\v 13 क्योंकि जड़े सेवके दा कम्म अच्छे ने करी सकदे न, सैह अपणे ताईं खरा पद कने तिस भरोसे च, जड़ा यीशु मसीह च हे, तिसने बड़ी हिम्मत मिलदी हे |
\s महान रहस्य
\p
\v 14 मैं तेरे बाल तोल्ली ओणे दी आस रखी करी बी ऐ गल्लां तिजो इस ताईं लिखा दा की,
\v 15 अगर मेरे ओणे च देर होईया तां तू जाणी ले की परमेश्वरे दे घराने च जड़ी जिन्दे परमेश्वरे दी कलीसिया है, कने सच्चाई दा खम्बा कने नीं हे ; कदिया बर्ताब करणा चाईदा |
\v 16 इदे च कोई शक नी की भक्ति दा भेद गंभीर हे, मतलब की, सैह जड़ा शरीरे च प्रगट होया कने, आत्मा च धर्मी बणया, कने स्वर्गदूतां जो दुस्सा, कने होर जातियां च तिसदा प्रचार होया, संसार च तिस पर भरोसा किता गिया, कने महिमा च उपर चुक्या गिया |
\c 4
\s झूठे शिक्षक
\p
\v 1 पर आत्मा साफ बोलदी हे की ओणे बाले बगते च कितणे ई लोकां भटकाणे बालियां आत्मा, कने बुरियां आत्मा दियां शिक्षां च मन लाइ करी भरोसे ते भटकी जाणा हे,
\v 2 ऐ तिना झूठे लोकां दे कपटे दिया वजा ने होणा हे, जिना दा मना की विवेक जलदे-जलदे लोऐ ने दागी ता हो,
\v 3 इना ब्याह करणे ते रोकणा, कने खाणे दियां केई चीजा ते दूर रेणे दा हुक्म देणा, जिना जो परमेश्वरे इस ताईं बणाया की भरोसा कने सच्च जो पछेणने बाले तिना जो धन्यबाद ने खान |
\v 4 क्योंकि परमेश्वरे दी बणाइयो हर इको चीज खरी हे, कने कोई बी चीज ना मनणे दे काबील नी हे ; पर ऐ की धन्याबाद करिके खाई जा ;
\v 5 क्योंकि परमेश्वरे दे वचना कने प्राथना ने शुद्ध होई जांदी हे |
\s मसीह यीशुऐ दा खरा सेवक
\p
\v 6 अगर तू भाईयां जो इसा गल्लां दी याद दिलादां रेंगा, तां तू यीशु मसीह दा सच्चा सेवक बणी जाणा ; कने भरोसे कने तिना खरे उपदेशां दियां गल्लां ने, जिना जो तू मनदा आया हे, तेरा पालन-पोषण होंदा रेणा |
\v 7 पर अशुद्ध कने बुरियां दियां काणियाँ ते दूर रे कने भक्ति ताईं साधना कर |
\v 8 क्योंकि शरीर दिया साधना ने घट फायदा होंदा हे, पर भक्ति सारियां गल्लां ताईं फायदेमंद हे, क्योंकि इस बगते दे कने औणे वाली जिन्दगी दी प्रतिज्ञा इसी ताईं हे |
\v 9 ऐ गल सच्च कने मनणे दे काबील हे |
\v 10 क्योंकि असां मेहनत कने कोशिश इसी ताईं करदे न क्योंकि साड़ी आस तिस परमेश्वरे पर हे, जड़ा सबना आदमियां दा कने खास कर विश्वासियां दा उद्धारकर्ता हे |
\v 11 इना गल्लां दा हुक्म देई करी सिखांदा रे |
\v 12 कोई बी तेरी जवानी जो बुरा ना समझे ; पर वचन, चाल-चलण, प्यार, भरोसा, कने पबित्रता च विश्वासियां ताईं आदर्श बणी जा |
\v 13 जालू दीकर मैं नी ओंदा तालू दीकर पढ़ने, कने उपदेश देंणे कने सिखाणे च लीन रे |
\v 14 तिस वरदाने ताईं जड़ा तिजो च हे, कने भविष्यद्वाणी ने जड़ी प्राचीनां दे हथ रखदे बगत तिजो मिल्ला था, निशचिंत मत रे |
\v 15 इना गल्लां जो सोचते रे, इना पर ई अपणा ध्यान लाई के रख, ताकि तेरी तरकी सारयां जो पता चले |
\v 16 अपणी कने अपणे उपदेशां पर नज़र रख | इना गल्लां पर टिकी रे, क्योंकि अगर तू ऐसा करदा रैंगा ताँ तू अपणे सुणने बालयाँ ताईं उद्धारे दी बजा बणना |
\c 5
\s विश्वासियां दे प्रति जिम्मेदारियां
\p
\v 1 कुसी बुड्डे जो मत झिड़क ; तिसयो पिता समझी करी समझाई दे, जवाना जो भाई समझी की ;
\v 2 बुड्डी जनानियां जो माता समझी करी ; कने जवान जनानियां जो बेहन समझी करी समझाई दे |
\v 3 तिना विधवां दी सच्ची इज्जत कर जड़ियां सच्ची विधवा न |
\v 4 अगर कुसी विधवा दे बच्चे, या नाती-पोते होन तां सैह पैहले अपणे ई घराने ने भक्ति दा बर्ताब करे, कने अपणे माता-पिता जो तिना दा हक देणा सिखा, क्योंकि ऐ सब परमेश्वरे जो पसंद हे |
\v 5 जड़ी सच्ची दी विधवा हे, कने तिसा दा कोई नी हे, सैह परमेश्वरे पर आस रखदी हे, कने दिन रात बिनती कने प्राथना च लीन रेंदी हे |
\v 6 पर जड़ी भोग-विलास च पेई गेई, सैह जिन्दे जी मरी गेई |
\v 7 इना गल्लां दा हुक्म दे कर ताकि सैह निर्दोष रेन |
\v 8 अगर कोई अपणयां दी, कने खास कर अपणे घराने दी चिंता ना करे, तां सैह भरोसे ते मुकरी गिया हे, कने अविश्वासी ते बी बुरा बणी गिया हे |
\v 9 तिसा ई विधवा दा नां लिखया जा जड़ी सठा सालां ते घट ना हो, कने तिसा दा इको ई घरेबाला रिया हो,
\v 10 कने भले कम्मां च सुनाम रेई हो, जिनना बच्चयां दा पालन-पोषण कितया हो ; मेहमानां दी सेवा किती हो, पबित्र लोकां दे पैर धोते होन, दुखियां दी मदद कितियो हो, कने हर इको खरे कम्मां च मन लाया हो |
\v 11 पर जवान विधवां दे ना मत लिखदा, क्योंकि जालू सैह मसीहे दा बिरोध करिके सुख कने विलासे च पेई जांदी हे तां ब्याह करणा चांहदी हे,
\v 12 कने दोषी होई जांदी, क्योंकि तिना अपणे पेहले भरोसे जो छडी दितया हे |
\v 13 इसदे सोगी सैह घरे-घरे फिरी करी आलसी होणा सिखदियां न, कने सिर्फ आलसी ई नी, पर बकबक करदी रेंदियां के दुजयाँ दे कम्मां च हथ वि पांदियां न, कने बुरी गल्लां बोलदियाँ न |
\v 14 इस ताईं मैं ऐ चाहंदा हे, की जवान विधवां जो ब्याह करी लेणा चाईदा ; कने बच्चे जमन कने घरबार संभालन, कने कुसी बी दुशमणे जो बदनाम करणे दा मौका नी देन |
\v 15 क्योंकि केई ताँ भटकी करी शेतान े दे पिच्छे होई गियां न चल |
\v 16 अगर कुसी विश्वासिनी बाल विधवां हेन, ताँ सेई तिना दी मदद करन ताकि कलीसिया पर भार ना हो, ताकि सैह तिना दी मदद करी सके जेड़ियां सच्ची दी विधवा न |
\v 17 जड़े प्राचीन खरा इंतजाम करदे न, खास कर सैह जड़े बचन सुणाने कने सिखाणे ताईं मेहनत करदे, दो गुणा आदरे दे काबील समझे जान |
\v 18 क्योंकि पबित्र शास्त्र बोलदा है, ''दांवनेआले दांदे दा मुं मत बनदे, " क्योंकि "मजदूर अपणी मजदूरिया दा पूरा हकदार हे |"
\v 19 कोई बी दोष अगर प्राचीने पर लगांदा हे तां बिना दो या तिन गबाहां दे तिसयो मत सुण |
\v 20 पाप करणे बालयां जो सबना दे सामणे समझाई दिया, ताकि होर लोक बी डरन |
\v 21 परमेश्वर, कने मसीह यीशु, कने स्वर्गदूतां दी मोजूदगी च मैं तिजो चेतावनी दिंदा हे की तू मन लाई करी इना गल्लां जो मन्ना कर, कने कोई बी कम्म बिना भेदभाबे ने कर |
\v 22 कुसी पर तोल्ली हथ मत रखदा, कने दूजयां दे पापां दा भागी नी बणना ; अपणे आपे जो पबित्र बणाई करी रखयां |
\v 23 भविष्य च बस पाणी ई पिणे बाला मत बणदा, पर अपणे पटे ताईं कने बार-बार बीमार होणे दिया बजा ने कदी-कदी दाखरस बी पी लिया कर |
\v 24 कुछ लोकां दे पाप सामणे आई जांदे न, कने न्याय ताईं पेहले ई पुजी जांदे न, पर कुछ लोकां दे पाप बाद च सामणे ओंदे न |
\v 25 तियां ई कुछ खरे कम्म बी सामणे ओंदे न, कने जड़े ऐसे नी होंदे सैह लुक्की नी सकदे |
\c 6
\p
\v 1 जितणे दास जुए दे थले न, सैह अपणे-अपणे मालिकां जो बड़िया इज्जता दे काबील समझन, ताकि परमेश्वरे दे ना कने उपदेश दी बुराई ना हो |
\v 2 जिना दे मालिक विश्वासी न, तिना जो भाई होणे दिया बजा ने तुच्छ न समझन, बल्कि तिना दी होर बी सेवा करन, क्योंकि इसने जिना दा फायदा होणा से विश्वासी कने प्रेमी न | इना गल्लां दा उपदेश दिया कर कने समझदा बी रे |
\s झूठी शिक्षा कने पैसे दा लालच
\p
\v 3 अगर कोई होर ई तरीके ने उपदेश दिंदा हे कने खरियां गल्लां दा, अर्थात साड़े प्रभु यीशु मसीह दियां गल्लां जो कने तिसदे उपदेशां जो नी मनदा हे, जड़े भक्ति दे अनुसार न |
\v 4 तां सैह घमंडी होइ गिया हे, कने होर कुछ नी जाणदा हे, बल्कि तिसयो विवाद कने अखरां पर तर्क करणे दी आदत हे, जिसने डाह कने लड़ाईयां, निंदा, बुरे-बुरे शक,
\v 5 कने तिना आदमियां च बेकार च ई लड़ाईयां होई जादियाँ न, जिना दी अकल खराब होई गियो हे कने सैह सच्च ते भटकी गियो न, जड़े समझदे न की भक्ति कमाईया दा रस्ता हे |
\v 6 पर संतोष ने भक्ति बड़ी कमाई हे |
\v 7 क्योंकि असां ना संसार च लांदया हे कने ना कुछ लेई जाई सकदे न |
\v 8 अगर साड़े बाल खाने पीणे कने पाणे ताईं हे तां इसी पर सांझो खुश रेणा चाइदा |
\v 9 कने जड़े बड़े अमीर होणा चांहदे न, सैह ऐ सी परीक्षां, कने फंदे कने बड़े बेकार कने नुकसानदायक लालचां च फसदे न, जड़ियां आदमियां जो बिगाड़ी दीदियां न कने विनाश दे समुंद्रे च डूबाई दिदियां न |
\v 10 क्योंकि पैसे दा लालच सारी बुराईयां दी जड़ हे, जिसयो पाणे ताईं केई लोकां भरोसे ते भटकी करी अपणे अपयो दुखां च पाई लिया हे |
\s तीमुथियुस जो व्यक्तिगत निर्देश
\p
\v 11 पर हे परमेश्वरे दे बन्दया, तू इना गल्लां ते नठी जा ; कने धर्म, भक्ति, भरोसा, प्यार, सबर, कने नम्रता दा पिछा कर |
\v 12 भरोसे दी खरी लड़ाई लड़ ; कने तिस अनन्त जिन्दगी जो पकड़ी ले, जिसदे ताईं तिजो सदया गिया कने मतयां गबाह दे सामणे अंगीकार किता गिया |
\v 13 मैं तिजो परमेश्वरे जो, जड़ा सारयां जो जिंदा रखदा हे, कने यीशु मसीह जो गबाह मन्नी के जिनी पुन्तियुस पिलातुस दे सामणे खरा अंगीकार किता, ऐ हुक्म दिंदा हे |
\v 14 कि तू साड़े प्रभु यीशु मसीह दे प्रगट होणे दिकर इस हुक्म जो निष्कलंक कने निर्दोष रख,
\v 15 जिसयो तिनी ठिक बगते च दसणा हे, जड़ा परमधन्य, कने इकमात्र अधिपति कने राजयां दा राजा कने प्रभुआं दा प्रभु हे,
\v 16 कने अमरता सिर्फ तिसदी ई हे, कने सैह अगम्य जोती च रैंदा हे, कने तिसयो ना कदी कुनी आदमिये दिखया कने ना ई कदी दिखी सकदा हे | तिसदी प्रतिष्ठा युगां-युगां तक रेणी हे | आमीन |
\v 17 इस संसारे दे सारे अमीरां जो हुक्म दे की सैह घमंड ना करन कने इस चंचल धने दी आस ना रखन, पर परमेश्वरे पर जड़ा साड़े सूखे ताईं सब कुछ जादा दिंदा हे |
\v 18 कने भलाई करा, कने भले कम्मां च धनी बणा, कने उदार कने सहायता देणे च हमेशा अग्गे रिया,
\v 19 कने अग्गे ताईं इको खरी नीं पाई के रखा, की सच्च जिन्दगी जो वशे च करी ले |
\v 20 हे तिमुथियुस इसा धरोहरा दी रखवाली कर, कने जिस ज्ञाने जो ज्ञान बोलणा ई भूल हे, ताँ तिसदे अशुद्ध बकवास कने बिरोध दियां गल्लां ते दूर रे |
\v 21 कितणे ई लोक इस ज्ञाने दा अंगीकार करीके भरोसे ते भटकी गियो न | तुसां पर अनुग्रेह होंदा रे |
