\id MRK
\ide UTF-8
\rem Copyright Information: Creative Commons Attribution-ShareAlike 4.0 License
\h मरकुस
\toc1 मरकुस
\toc2 मरकुस
\toc3 मरकुस
\mt1 Mark
\mt1 मरकुस
\c 1
\s यूहन्ना बपतिस्मा देंणेबाले दा प्रचार
\p
\v 1 परमेश्वरे दे पुत्र यीशु मसीह दे सुसमाचार दी शुरुआत |
\v 2 जियां यशायाह भविष्यद्वक्ता दिया कताबा च लिखया हे : " दिख, मैं अपणे दूते जो तेरे अंगे भेजदा हे, जिनि तेरे ताईं रस्ता ठिक करणा हे |
\v 3 बंणे च इको हक पांणे बाले दी अबाज सुणुआ दी हे की प्रभु दा रस्ता तेयार करा, कने तिसदियां सड़कां सिधियां करा | "
\v 4 यूहन्ना आया, जड़ा बंणे च बपतिस्मा दिंदा था, कने पापां जो माफ करणे ताईं मन बदलने बाले बपतिस्मा दा प्रचार करदा था |
\v 5 सारे यहूदिया दे देशे दे, कने यरूशलेम दे रेंणे बाले सारे निकली करी तिसदे बाल आये, कने अपणे पापां जो मनी करी यरदने दिया खडा च बपतिस्मा लिया |
\v 6 यूहन्ना ऊँटे दे रोमे दे कपड़े कने अपणे लके च चमड़े दा पटा बनी रखदा था कने टिड्डे कने मखिर खांदा था,
\v 7 सैह ऐ प्रचार करदा था, "की जड़ा मेरे बाद ओंणे बाला हे, सैह मिंजो ते बी शक्तिमान हे, मैं तां तिसदे जूतयां दे तस्मे खोलने दे लाइक बी नि हे |
\v 8 मैं तां तुहान्जो पांणिऐ ने बपतिस्मा दिता हे, पर तिनी तुहान्जो पबित्र आत्मा ने बपतिस्मा देंणा हे |
\s यीशुऐ दा बपतिस्मा कने परीक्षा
\p
\v 9 तिना दिना यीशुऐ गलील दे नासरत च आई करी, यरदन च यूहन्ना ते बपतिस्मा लिया |
\v 10 जालु सैह पांणिया ला निकली करी बाहर आया तां तिनी अम्बरे जो खुलदे कने आत्मा जो कबुतरे साईं अपणे उपर ओंदे दिखया |
\v 11 कने ऐ आकाशवाणी होई, " की तू मेरा प्यारा पुत्र हे, कने तिजो ते मैं खुश हे |"
\v 12 तालु आत्मा तिसयो जट बंणे पासे भेजी दिता |
\v 13 बंणे च चालियां रोजां दीकर शेतान तिसदी परीक्षा लेई ; कने सैह बंणे दे जानवरां सोगी रिया, कने स्वर्गदूत तिसदी सेवा करदे रे |
\s यीशुऐ दे सेवा दे कम्मा दी शुरुआत
\p
\v 14 यूहन्ना जो पकड़णे दे बाद यीशुऐ गलील च आई करी परमेश्वरे दे राज्य दा सुसमाचार प्रचार किता |
\v 15 कने बोलया, " बगत पूरा होया हे, कने परमेश्वरे दा राज्य बखे आई गिया हे, मन बदला कने सुसमाचार पर भरोसा करा | "
\s मछियां पकड़णे बालयां जो सदणा
\p
\v 16 यीशुऐ गलील दिया झिला दे बखे-बखे जांदे बेले, तिनी शमौन कने तिसदे भाई अन्द्रियास जो झिला च जाल पांदे दिखया : क्योंकि सैह मछुआरे थे |
\v 17 यीशुऐ तिना ने बोलया, " मेरे पिच्छे ओआ ; मैं तुहान्जो आदमियां दा मछुआरा बंणागा | "
\v 18 तिना जट जाल छडया कने तिसदे पिच्छे चली पे |
\v 19 थोड़ी देर अंगे चली करी, तिनी जब्दी दे पुत्र याकूब, कने तिसदे भाई यूहन्ना जो, किस्तिया पर जाले जो ठिक करदे दिखया |
\v 20 तिनी जट तिना जो सदया ; कने सैह अपणे पिता जब्दी कने मजदूरां जो किस्तिया च छडी करी, तिसदे पिच्छे चली पै |
\s बुरियां आत्मा ने ग्रस्त आदमिये  जो ठिक करणा
\p
\v 21 तालू सैह कफरनहूम च आये, कने सैह सब्त दे रोजे आराधनालय च जाई करी उपदेश करणा लगा |
\v 22 कने लोक तिसदे उपदेश सुणी करी बड़े हेरान होए ; क्योंकि सैह तिना जो शास्त्रियां साईं नी पर अधिकारियां साईं उपदेश दिंदा था |
\v 23 तालू ई आराधनालय च इको आदमी था, जिदे च इको बुरी आत्मा थी |
\v 24 तिनी जोरे ने बोलया, " हे यीशु नासरी, सांझो तीजो ने क्या कम्म हे ? तू क्या सांझो खत्म करणा आया हे ? मिंजो पता हे की, तू कुण हे ? परमेश्वरे दा पबित्र बन्दा हे | "
\v 25 यीशुऐ तिसयो गुस्से ने बोलया, " चुप रे ; कने इस बंदे चे निकली जा | "
\v 26 तालु सैह बुरी आत्मा तिसयो मरोड़ी करी, कने जोरे ने चिलाई करी तिदे चे निकली गेई |
\v 27 इसा गल्ला पर सारे लोक हेरान होए कने अपु चे गल्लां करणा लग्गे की ऐ क्या गल हे ? ऐ तां कोई नौआं उपदेश हे | ऐ तां आधिकारे सोगी बुरियां आत्मा जो हुक्म बी दिंदा हे, कने सैह इसदियां गल्लां जो मदिंयां बी हेन |
\v 28 कने तिसदा ना जट सारे गलील दे अखे बखे दे प्रदेसां च फेली गिया |
\s मते बिमारां जो ठिक करणा
\p
\v 29 सैह जट आराधनालय ते निकली करी, याकूब कने यूहन्ना सोगी शमौन कने अन्द्रियास दे घरे आया |
\v 30 शमौने दी ससु जो बुखार था, कने तिना जट तिसा दे बारे च तिसयो बोलया |
\v 31 तालु तिनी बखे जाई करी तिसा दा हथ पकड़ी करी तिसा जो उठाया, कने तिसा दा बुखार उतरी गिया, कने सैह तिना दी सेवा टहल करणा लगी पेई |
\v 32 संझा दे बेले जालु सूरज डूबी गिया तां लोक सारे बिमारां जो कने तिना जो जिना च बुरियां आत्मा थियां, तिना सारयां जो तिसदे बाल लेई आये |
\v 33 कने सारा शेहर दरबाजे पर कीठा होई गिया |
\v 34 तिनी मतयां जो जिना जो बड़े प्रकार दियां बीमारियां थियां, तिना जो ठिक किता, कने मतियाँ बुरियां आत्मा कडियाँ, पर तिना जो बोलणा नी दिता, क्योंकि सैह तिसयो जाणदियां थियां |
\s ऐकांत च यीशु दा प्राथना करणा
\p
\v 35 ब्यागा दयाड़ा निकलने ला बड़ी पेहले, सैह उठया कने निकली करी इको जंगली जगा पर जाई करी ओथु प्राथना करणा लगा |
\v 36 तालु शमौन कने तिसदे साथी तिसयो तोपणा आये |
\v 37 जालु सैह मिला, तां तिना तिसयो बोलया, " की सारे लोक तिजो तोपा दे न | "
\v 38 यीशुऐ तिना जो बोलया, " चला ; असां कुथी होर थी अखे बखे दियां बस्तियां च चलदे न, ताकि मैं ओथु बी प्रचार करें, क्योंकि मैं इसी ताईं निकलया हे | "
\v 39 कने सैह सारे गलील दे आराधनालय च जाई-जाई करी प्रचार करदा कने बुरियां आत्मा जो कडदा रिया |
\s कोढ़े दे रोगे जो ठिक करणा
\p
\v 40 इकी कोढ़िऐ तिसदे बाल आई करी, तिसने बिणती किती, कने तिसदे सामणे गोडे भार बेई करी, तिसयो बोलया, " अगर तू चा तां मिंजो ठिक करी सकदा हे | "
\v 41 तिनी तिस पर तरस खाई करी अपणा हथ गां किता, कने तिसयो छूता कने बोलया, " मैं चाहंदा हे की तू ठिक होई जा | "
\v 42 कने जट तिसदा कोढ़ ठिक होई गिया, कने सैह ठिक होई गिया |
\v 43 तालु यीशुऐ तिसयो समझाई करी भेजया,
\v 44 कने तिसयो बोलया, " दिख, कुसी ने कुछ मत बोलदा, पर जाई करी अपणे आपे जो याजकां ने दस, कने अपणे ठिक होणे दे बारे च जड़ी बलि मुसे ठहराइयो हे, सैह तिसयो चढ़ाइ दे, ताकि तिना पर गबाई हो | "
\v 45 पर सैह बाहर जाई करी इसा गल्ला दा बड़ा भरी प्रचार करणा लगा कने तिनी ऐ एथू दीकर फेलाई दिती, की यीशु शरेआम बाहर शेहरे च नी जाई सकदा था, फिरी सैह बाहर बंणे च रिया ; कने चारो पासे ते लोक तिसदे बाल ओंदे रे |
\c 2
\s लकवे दे रोगिये जो ठिक करणा
\p
\v 1 कईयां रोजां बाद सैह फिरी कफरनहूम च आया कने सुणाया की सैह इकी घरे च हे |
\v 2 कने फिरी इतणे लोक किठे होए, की दरबाजे बाल बी जगा नी रेई ; कने सैह तिना जो बचन सुंणा दा था |
\v 3 कने लोक इको लकवे दे मरीजे जो चुकी करी तिसदे बाल लेई आये |
\v 4 पर जालु सैह भिड़ा दिया बजा ने तिसदे बखे नी जाई सके, तां तिना तिसा छती जो जिसा हेठ सैह था, खोली दिता, कने जालु सैह खोली बैठे, तां तिना तिसयो मंजे समेत छति ते थले लटकाई दिता |
\v 5 यीशुऐ तिना दा भरोसा दिखी करी, तिस लकवे दे मरीजे जो बोलया, " हे पुत्र, तेरे पाप माफ होए | "
\v 6 तालु केई शास्त्री जड़े ओथु बेठयो थे, अपणे-अपणे मने च सोचणा लग्गे,
\v 7 " ऐ आदमी ऐसा कजो बोला दा हे ? ऐ तां परमेश्वरे दी निंदा करा दा हे | परमेश्वरे जो छडी करी होर कुण पापां जो माफ करी सकदा हे ? "
\v 8 यीशुऐ जो जट अपणिया आत्मा च पता चली गिया, की सैह अपणे मने च ऐसा सोचा दे न, कने तिना जो बोलया, " तुसां अपणे मने ऐ बिचार कजो करा दे न ?
\v 9 खरा क्या हे ? क्या लकवे दे मरीजे जो ऐ बोलणा की तेरे पाप माफ होए, या ऐ बोलणा, की उठ अपणे मंजे जो चुकी करी हंड फिर ?
\v 10 पर जिसने तुहान्जो पता लगी जा की आदमिये  दे पुत्रे जो धरतिया पर पाप माफ करणे दा अधिकार हे | " तिनी तिस लकवे दे मरीजे ने बोलया,
\v 11 " मैं तिजो बोलदा हे की, उठ, कने अपणे मंजे चुक कने अपणे घरे जो चली जा | "
\v 12 सैह उठया कने जट मंजा चुक्या कने सबना दे सामणे ते चली गिया, इस गल्ला पर सारे हेरान होए, कने परमेश्वरे दी बड़ाई करिके बोलणा लग्गे, की असां ऐसा कदी नी दिखया |
\s लेवी जो सदया जाणा
\p
\v 13 सैह फिरी निकली करी झिला बखे गिया, कने सारि भीड़ तिसदे बाल आई, कने सैह तिना जो उपदेश देंणा लगा |
\v 14 जांदे बेले यीशुऐ हलफई दे पुत्र लेवी जो चूंगिया दिया चौकिया पर बेठया दिखया, कने तिसयो बोलया, " मेरे पिच्छे आई जा |" कने सैह उठी करी तिसदे पिच्छे चली पिया |
\v 15 जलु सैह तिसदे घरे खांणा खांणे ताईं बैठा, तालू मते भरी चुंगी लेंणे बाले कने पापी बी तिसदे कने चेलयां सोगी खांणा खांणे ताईं बैठे, क्योंकि सैह मते भरी थे जड़े यीशुऐ पिच्छे चलयो थे |
\v 16 शास्त्रियां कने फरीसियां जलु ऐ दिखया, की सैह तां पापियां कने चुंगी लेंणे बालयां सोगी खांणा खा दा हे, तां तिना तिसदे चेलयां ने बोलया, "ऐ तां चुंगी लेंणे बाले कने पापियां सोगी खांदा पिंदा हे | "
\v 17 यीशुऐ ऐ सुणी करी, तिना जो बोलया, " भले ई खरे लोकां जो बेद्दे दी जरूरत नी होंदी हे, पर जड़े बिमार न तिना जो हे : मैं धर्मियां जो नी, पर पापियां जो सदणा आया हे |"
\s बरत दा सवाल
\p
\v 18 यूहन्ना दे चेले, कने फरीसी बरत रखदे थे ; तिना आई करी यीशुऐ ने ऐ बोलया, की यूहन्ना दे चेले कने फरीसियां दे चेले बरत कजो रखदे न, पर तेरे चेले तां बरत रखदे नी न ?
\v 19 यीशुऐ तिना ने बोलया, " जालु दीकर लाड़ा बरातियां सोगी रेंदा हे तां क्या सैह बरत रखी सकदे न ? जालु दीकर लाड़ा तिना सोगी हे तालू दीकर सैह बरत नी करी सकदे न |
\v 20 पर सैह दिन ओंणे न, जालु लाड़ा तिना ते अलग कितया जाणा हे, तालू ईना बरत रखणे न |
\v 21 नोऐ कपड़े दा रफू प्रांणे कपड़े पर कोई नी लांदा हे, नी तां तिनी रफूऐ तिसदे चे कुछ खिची लेंणा, अर्थात (मतलब की) नौआं पराणे ते, कने तिनि होर जादा फटी जाणा |
\v 22 नोऐ दाख रसे जो परांणिया मश्कां च कोई नी रखदा हे क्योंकि नोआ दाख रस मशकां जो तोड़ी दिंदा हे, कने दाख रस कने मशकां दोनो खत्म होई जाणा ; पर नोआ दाख रस नोईयां मशकां च भरदे न | "
\s सब्त दा प्रभु
\p
\v 23 इयां होया की सैह सब्ते दे रोजे खेतरां चे जा दा था ; कने तिसदे चेले चलदे-चलदे बेलां जो तोड़ना लग्गे |
\v 24 तालु फरीसियां तिसने बोलया, " दिख ऐ सब्ते दे रोज ऐसे कम्म कजो करदे न जड़े ठिक नी होंदे न ? "
\v 25 तिनी तिना जो बोलया, " तुसां क्या कदी नी पढ़या की जालु दाऊदे जो जरूरत होई, कने जालु सैह कने तिसदे साथी भूखे थे तां तिनी क्या किता था ?
\v 26 तिनी कियां अबियातार महायाजक दे बेले, परमेश्वरे दे भवन च जाई करी, चढ़ाईयां रोटियां खादियां कने अपणे साथियां जो बी दितियां, इना रोटियां जो खांणा याजकां जो छडी करी होर कुसी ताईं ठिक नी था ? "
\v 27 तालू तिनी तिना जो बोलया, " सब्ते दा रोज आदमिये  ताईं बणाया हे, ना की आदमी सब्ते दे रोजे ताईं |
\v 28 इस ताईं आदमिये  दा पुत्र सब्ते दे दिने दा बी स्वामी हे | "
\c 3
\s सुके हाथ बाले आदमिये  जो ठिक करणा
\p
\v 1 सैह फिरी आराधनालय च आया ; तां ओथु इको आदमी था जिसदा इको हथ सुकी गिया था |
\v 2 कने सैह तिसदे पर दोष लगांणे ताईं तिदिया ताका पर बेठयो थे, की दिखदे न की सैह इसयो सब्ते दे रोजे ठिक करदा हे की नी |
\v 3 तिनी सुके हथे बाले जो बोलया, " बिच खड़ा हो | "
\v 4 कने तिना ने बोलया, " क्या सब्ते दे रोजे भला करणा ठिक हे या बुरा करणा ठिक हे, प्राणा जो बचाणा या मारणा ठिक हे ? " पर सैह सारे चुप रे |
\v 5 कने तिनी तिना दे मने दिया सकताईया ने उदास होई करी, तिना दे चारो पासे गुस्से ने दिखया, कने तिस आदमिये  जो बोलया, " अपणा हथ कर रुआं | " तिनी किता, कने तिसदा हथ खरा होई गिया |
\v 6 तालु फरीसी जट बाहर जाई करी हेरोदियां सोगी तिसदे खिलाफ च सलाह करणा लग्गे, की तिसयो कियां खत्म करन |
\s भिड़ा दा यीशुऐ दे पिच्छे चलणा
\p
\v 7 कने यीशु अपणे चेलयां सोगी झिला दे पासे चली गिया : कने गलील ते इको बड़ी भरी भीड़ तिसदे पिच्छे चली पेई |
\v 8 कने यहूदिया, कने यरूशलेम कने इदूमिया ते, कने यरदने दे पारे ते, कने सूर कने सैदा दे अखे बखे ते इको बड़ी बडी भीड़ ऐ सुणी करी तिसदे बाल आई की सैह कदेऐ हेरान करणे बाले कम्म करदा हे |
\v 9 तिनी अपणे चेलयां जो बोलया, " भिड़ा दिया बजा ने इको छोटी देई किस्ति मिंजो ताईं तेयार करा ताकि सैह मिंजो दबाई नी सकन | "
\v 10 क्योंकि तिनी मतयां जो ठिक कितया था, इस ताईं जितणे बी लोक बिमार थे, सैह तिसयो छुंणे ताईं तिदे पर डेई पोंदे थे |
\v 11 कने बुरियां आत्मा बी, जालु यीशुऐ जो दिखदियां थियां, तां तिसदे अंगे डेई पोंदियां थियां, कने जोरे ने बोलदियाँ थियां की तू परमेश्वरे दा पुत्र हे ;
\v 12 कने तिनी तिना जो बड़ा समझाया, की मेरे बारे च कुसी ने मत दसदे |
\s बाहरां प्रेरितां दी नियुक्ति
\p
\v 13 फिरी सैह पाहड़े पर चढ़ी गिया, कने जिना जो सैह चाहंदा था तिनी तिना जो अपणे बाल सदया, कने सैह तिसदे बाल आऐ |
\v 14 तालु तिनी बाहरां मरदां जो चुणया, ताकि सैह तिसदे सोगी-सोगी रेंन, कने सैह तिना जो भेजे की सैह प्रचार करन,
\v 15 कने बुरियां आत्मा जो कडणे दा हक रखन |
\v 16 सैह ऐ न : शमौन जिसदा ना तिनी पतरस रखया,
\v 17 कने जबदिये दा पुत्र याकूब, कने याकुबे दा भाई यूहन्ना, जिसदा ना तिनी बुअनरगिस, अर्थात (मतलब की) गरजन दा पुत्र रखया,
\v 18 कने अन्द्रियास, कने फिलिप्पुस, कने बरतुल्मै, कने मत्ती, कने थोमा, कने हलफईये दा पुत्र याकूब, कने तद्दै, कने शमौन कनानी,
\v 19 कने यहूदा इस्करियोती, जिनी तिसयो पकड़ाई बी दिता |
\s यीशु कने बालजबूल
\p
\v 20 कने सैह घरे च आया, कने तिथू इतणी भीड़ किठी होई गेई, की सैह रोटि बी नी खाई सके |
\v 21 जालु तिसदे रिश्ते दारां ऐ सुणाया, तां सैह तिसयो पकड़ने ताईं निकले, क्योंकि सैह बोलदे थे, की इसदी होस ठिकाणे च नी हे |
\v 22 कने शास्त्री जड़े यरूशलेम ते आयो थे, सेबी ऐ बोलदे थे की, "इदे च शेतान हे, कने "सैह बुरियां आत्मा दे सरदारे दिया मददा ने बुरियां आत्मा जो कडदा हे |"
\v 23 इस ताईं सैह तिना जो बखे सदी करी, तिना जो दृष्टान्त च बोलणा लगा, "शेतान कियां शेताने जो कडी सकदा हे ?"
\v 24 अगर कुसी राज्य च फुट पोऐ तां सैह राज्य कियां टिकी सकदा हे ?
\v 25 कने अगर कुसी घरे च फुट पोऐ तां सैह कियां टिकी रेई सकदा हे ?
\v 26 अगर कोई शेतान अपणा ही बिरोधी होई करी अपणयां चे फुट पा, तां सैह कियां बणी रेई सकदा हे ? तिसदा तां अंत ही होई जांणा था |
\v 27 कोई आदमी जोरे बाले आदमिये दे घरे बड़ी करी तिसदा माल नी लुटी सकदा, जालु दीकर सैह पेहले तिस जोरे बाले जो बनी ली ले ; तां जाई करी सैह तिस घरे जो लुटी सकदा हे |
\v 28 मैं तुसां ने सच्च बोलदा हे, की आदमियां दी ओलादी दे सारे पाप कने निंदा जड़ी सैह करदे न, माफ किते जांणे न,
\v 29 पर जड़ा कोई पबित्र आत्मा दे खिलाफ निंदा करे, सैह कदी बी माफ नी कितया जाणा, पर सैह तां अनन्त पापे दा अधिकारी होंदा हे |"
\v 30 क्योंकि सैह ऐ बोलदे थे की तिदे च बुरी आत्मा हे |
\s यीशुऐ दी मा कने भाई
\p
\v 31 तालू तिसदी मा कने तिसदे भाई आये, कने तिना बाहर खड़ोई करी तिसयो बुलावा भेजया |
\v 32 भीड़ तिसदे अखे बखे बेठियो थी, कने तिना तिसने बोलया, दिख, तेरी मा कने तेरे भाई तिजो तोपा दे न | "
\v 33 यीशुऐ तिना जो जबाब दिता, " मेरी मा कने मेरे भाई कुण न ? "
\v 34 कने तिनी तिना पासे नजर दिती जड़े तिसदे अखे बखे बैठयो थे कने बोलया, " दिखा, मेरी मा कने मेरे भाई ऐ न |
\v 35 क्योंकि जड़ा कोई परमेश्वरे दिया इच्छा पर चले, सैह ई मेरा भाई, कने बेहण कने मा हे | "
\c 4
\s बी रांणे बाले दा दृष्टान्त
\p
\v 1 सैह फिरी झिला दे बखे उपदेश देंणा लगा, कने तिथू इतणी भरी भीड़ किठी होई गेई, की सैह झिला च इको किस्तिया पर चढ़ी करी बेई गिया, कने सारे लोक जमिना पर झिला दे बखे खड़ोई रे |
\v 2 कने सैह तिना जो दृष्टान्ता च मतियाँ गल्लां सिखाणा लग्गा, कने अपणे उपदेश च तिना ने बोलया,
\v 3 " सुंणा | इको बी रांणे बाला बी रांणे ताईं निकलया |
\v 4 रांदे बेले थोड़े तां रस्ते दे बखे पिया कने सैह तां पंछियाँ आई करी चुगी लिया |
\v 5 कने थोड़ा तां पथरलिया जमिना पर पिया जिथू तिसयो जादा मिटी नी मिली, कने जादा मिटी नी होणे दिया बजा ने तौली लूंगी पै |
\v 6 कने जालु सूरज निकलया, तां सैह फकुई गे, कने जड़ नी पकड़ने दिया बजा ने सुकी गे |
\v 7 कने थोड़ा झिलां च पिया, कने जालू झील बधे तां तिना से बी डकी ले, कने तिना फल नी दिता |
\v 8 पर थोड़े खरियाँ जमिना पर पै, कने सैह लुंगे, कने बडूई करी फल देंणे बाले होए ; केईयां ती गुणा, केईयां सठ गुणा, कने केईयां कोई सौ गुणा फल दिता | "
\v 9 तालू तिनी बोलया, " जिसदे बाल सूणने ताईं कन्न हेन सैह सूणी लिया | "
\s दृष्टान्ता दा मतलब
\p
\v 10 जालु सैह किल्ला रेई गिया, तां तिसदे साथियां तिना बाहरां समेत तिसते इना दृष्टान्ता दे बारे च पुछया |
\v 11 तिनी तिना जो बोलया, " तुहान्जो तां परमेश्वरे दे राज्य दे भेदां दी समझ दितियो हे, पर होरनी ताईं सारियां गल्लां दृष्टान्ता च होंदिया न |
\v 12 " इस ताईं की, " सैह दिखदे होए दिखन कने तिना कने तिना जो सूझे नी कने सुणदे होए सुणन बी पर समझन नी, इयां ना हो की सैह बदलन, कने माफ किते जान |"
\s बी रांणे दृष्टान्त दी व्याख्या
\p
\v 13 फिर तिनी तिना ने बोलया, " तुसां क्या ऐ दृष्टान्त नी समझदे ? तां फिरी होर दृष्टान्ता जो कियां समझगे ?
\v 14 बी रांणे बाला बचन रांदा हे |
\v 15 जड़े रसते दे बखे दे न जिथू बचन राया जांदा हे, ऐ सैह आदमी न, की जालू तिना सुणाया, तां शेताने जट आई करी बचने जो जड़ा तिना च राया था, तिसयो चुकी लेई जांदा हे |
\v 16 तियां ई जड़े पथरीलिया जमिना पर राये जांदे न, ऐ सैह आदमी न, जड़े बचना जो सुणी करी तिना जो जट खुशिया ने ग्रहण करी लेंदे न |
\v 17 पर अपणे अंदर जड़ नी रखणे दिया बजा ने थोड़े ई रोजां ताईं रेंदे न, तिसदे बाद जालु बचने दिया बजा ने तिना पर क्लेश या उपद्रव होंदा हे, तां सैह जट ठोकर खांदे न |
\v 18 जड़े झाड़िया च रायो न ऐ सैह आदमी न जिना बचन तां सुणाया,
\v 19 पर संसारे दियां चिंता, कने पेसयां दा धोखा, कने चीजा दा लालच तिना चे समाई करी बचना जो दबाई दिंदा हे कने सैह निष्फल रेई जांदे न |
\v 20 कने जड़े खरियाँ जमिना पर रायो थे, ऐ सैह आदमी न, जड़े बचन सुणी करी ग्रहण करदे न, कने फल दिंदे न, कोई ती गुणा, कोई सठ गुणा, कने कोई सौ गुणा | "
\s दिय्ये दा दृष्टान्त
\p
\v 21 तिनी तिना ने बोलया, " क्या दिय्ये जो इस ताईं लयोंदे न की तिसयो डल्ला या मंजे हेठ रखन ? क्या इस ताईं नी की तिसयो दिबट पर रखन ?
\v 22 क्योंकि कोई चीज छुपियो नी हे, पर इसताईं की सामणे होई जा ; कने ना कुछ गुप्त हे, पर इसताईं की सामणे आई जाऐ |
\v 23 अगर कुसदे सुणने जो कन्न होन, तां सैह सुणी लै | "
\v 24 फिरी तिनी तिना ने बोलया, ध्यान रखा, की क्या सुणदे न ? जिस नापे ने तुसां नापदे न तिसी नापे ने तुहाड़े ताईं बी नापया जाणा हे, कने तुसां जो जादा दितया जाणा हे |
\v 25 क्योंकि जिसदे बाल हे, तिसयो होर दितया जाणा हे, पर जिसदे बाल नी हे तिसते जड़ा तिदे बाल हे सैह बी लेई लेंणा |"
\s उगणे बाले बीऐ दा दृष्टान्त
\p
\v 26 फिरी तिनी बोलया, " परमेश्वरे दा राज्य ऐसा हे, जियां कोई आदमी जमिना पर बी रांदा हे,
\v 27 कने राती सोऐ , कने दिने जागे कने तिसयो पता बी नी लगे की सैह बी कियां लुंगे कने बड्डे होए |
\v 28 धरती अपु ई फल दिंदी हे पेहले लूंगा, फिरी सिल्ले, फिरी सिल्यां च तेयार दांणा |
\v 29 पर जालु दांणा पकी जांदा हे, तालु सैह जट दराटी चलादां हे, क्योंकि बडणे दा टेम आई गिया हे | "
\s राईये दे दांणे दा दृष्टान्त
\p
\v 30 फिरी तिनी बोलया, " असां परमेश्वरे दे राज्य दी तुलना केसने करन, कने कुस दृष्टान्ते ने तिसदा बर्णन करन ?
\v 31 सैह राईया दे दांणे साईं हे, जालु सैह जमिना च राया जांदा हे तां सैह जमिना दे सारे बीआं ते छोटा होंदा हे |
\v 32 पर जालु राया, तां उगी करी सारे साग पतरां ते बडा होई जांदा हे, कने तिदियां इतणियां बडियां डालियाँ निकलदियां न की अम्बरे दे पंछी बी तिदिया छोउआं च बसी सकदे न | "
\v 33 कने सैह तिना जो ऐदे बड़े भरी दृष्टान्त देई-देई करी तिना दिया समझा दे अनुसार बचन सुणादां था |
\v 34 कने विना द्रष्टान्तां बोले सैह तिना ने कुछ नी बोलदा था, पर एकांत च सैह अपणे खास चेलयां जो सारियां गल्लां दा अर्थ दसदा था |
\s तुफाने जो शान्त करणा
\p
\v 35 तिसी दिने जालु संझ होई, तां तिनी अपणे चेलयां ने बोलया, " ओआ, असां पारे जो चलदे न | "
\v 36 कने सैह भिड़ा जो छडी करी जियां सैह था तियां ई तिसयो किस्तिया पर सोगी लेई चले, कने तिसदे सोगी होर बी किस्तियाँ थियां |
\v 37 तालु झिला च बड़ा भरी तूफान आया, कने इतणा तूफान आया की लेहरां दे पांणिये ने किस्ति भरुई जांदी थी |
\v 38 कने यीशु पिछले दे हिस्से च सुतया था, तालु तिना तिसयो जगाई करी तिसयो बोलया, " हे गुरु, तिजो क्या कोई चिंता नी हे, की असां मरणा लगयो न ? "
\v 39 तालु तिनी उठी करी तुफाने जो डांटया, कने पांणिये ने बोलया " शांत रे, रुकी जा | " कने तूफान रुकी गिया कने बड़ी शांति होई गेई |
\v 40 कने तिनी बोलया, " तुसां कजो डरदे न ? क्या तुहान्जो हले दीकर भरोसा नी हे ? "
\v 41 सैह बड़े भरी डरी गे कने अपु चे बोलणा लग्गे " ऐ कुण हे, जिसदा तूफान कने पांणी बी हुक्म मनदे न ? "
\c 5
\s बुरियां आत्मा ने ग्रस्त आदमिये  जो ठिक करणा
\p
\v 1 सैह झिला दे पार गिरासेनियां दे देशे च पुज्जे,
\v 2 जालु यीशु किस्तिया ते थले उतरया तालु इको आदमी जिदे च बुरी आत्मा थी, कबरां ते निकली करी तिसयो मिला |
\v 3 सैह कबरां च रेंदा था कने तिसयो कोई बी सुंगला ने नी बनी सकदा था,
\v 4 क्योंकि तिसयो बड़ी बरी बेड़ियाँ कने सुंगला ने बनया था, पर तिनी सुंगला जो तोड़ी दिता, कने बेड़ियाँ दे टोटे-टोटे करी दिते, कने तिसयो कोई काबू च नी करी सकदा था |
\v 5 सैह रात दिन कबरां कने पाहड़ा च बकदा, कने अपणे आपे जो पथरा ने जख्मी करदा रेंदा था |
\v 6 सैह यीशु जो दुरे ते ई दिखी करी दौड़ाया, कने तिसयो प्रणाम किते |
\v 7 तिनी जोरे ने चिलाई करी बोलया, " हे यीशु, ' परमप्रधान परमेश्वरे दे पुत्र, मिंजो तिजो ने क्या कम्म ? मैं तिजो परमेश्वरे दी कसम दिंदा हे, की मिंजो परेशान मत कर | "
\v 8 क्योंकि यीशुऐ तिसयो बोलया था की, " हे बुरी आत्मा, इस आदमिये  ते निकली जा |"
\v 9 यीशुऐ तिसा बुरिया आत्मा जो पुछया, " तेरा क्या ना हे ? " तिनी बोलया, " मेरा ना सेना हे, क्योंकि असां मते न | "
\v 10 कने तिना बुरिया आत्मा तिसने बड़ी बिणती किती, "की सांझो इस देशे ते बाहर मत भेज | "
\v 11 तिथु पाहड़े पर मते सूअर चुगा दे थे |
\v 12 कने तिना तिसने बिणती करिके के बोलया, की सांझो इना सूअरां च भेजी दे ताकि असां इना दे अंदर जाई सकन |"
\v 13 यीशुऐ तिना जो हुक्म दिता कने सैह बुरियां आत्मा निकली करी सूअरां दे अंदर समाई गियां, कने सैह कोई दो झार थे, कने खड़े डडे ते रिड़की करी झिला च जाई पे कने डूबी मरे |
\v 14 तिना दे पुहालां नठी करी शेहर कने ग्रांऐ च ऐ खबर सुणाई, कने जड़ा होया था लोक तिसयो दिखणा आये |
\v 15 यीशुऐ बाल आई करी, तिना तिसयो दिखया जिसदे च बुरियां आत्मा थियां, तिसयो कपड़े पाई करी कने खरा बेठया दिखी करी सैह डरी गे |
\v 16 दिखणे बालयां तिसदा जिदे च बुरियां आत्मा थियां, कने सुअरां दा पूरा हाल तिना जो सुणाया |
\v 17 तालू सैह यीशुऐ ने बिणती करिके बोलणा लग्गे, की साड़े इलाके ते चली जा |
\v 18 जालु यीशु किस्तिया पर चढ़णा लग्गा तां सैह जिदे च पेहले बुरियां आत्मा थियां, यीशुऐ ने बिणती करणा लगा, " की मिंजो बी अप्पू सोगी रेंणा दे | "
\v 19 पर यीशुऐ तिसयो मना करी दिता, कने तिसयो बोलया, " अपणे घरे जाई करी अपणे लोकां जो दस, की प्रभु ने तिजो पर दया करिके तेरे ताईं कदेया कम्म किता हे | "
\v 20 तिनी जाई करी दिकापुलिस च इसा गल्ला दा प्रचार करणा किता, की यीशुऐ मेरे ताईं कदेऐ बड्डे कम्म कित्यो न, कने सारे लोक हेरान होऐ |
\s याईर दी मरियो कुड़ी कने मरीज जनानी
\p
\v 21 जालु यीशु किस्तिया च फिरी पारे जो गिया, कने बड़े भरी लोक तिस बाल किठे होई गे, सैह झिला दे कंडे ई था की,
\v 22 याईर नाऐ दा आराधनालय ते सरदारां चे इको सरदार आया, कने तिसयो दिखी करी, तिसदे पैरां पेई गिया,
\v 23 कने तिनी ऐ बोली करी बड़ी बिणती किती की, " की मेरी लोकी कुड़ी मरणा लगियो हे, कने तू चली करी तिसा पर हथ रख की सैह ठिक होई करी जिन्दी रे | "
\v 24 तालु ई यीशु तिस सोगी चली पिया, कने मते भरे लोक तिसदे पिच्छे चली पै, एथू दीकर की लोक तिसदे पराला डेई पोंदे थे |
\v 25 इको जनानी थी जिसा जो बाहरां सालां ते खून चलणे दी बिमारी थी |
\v 26 तिना मते वेद्यां ते दुख झेलया था कने अपणें सारे पेसे खर्चणे ते बाद बी तिसा जो कोई फायदा नी होया था, पर सैह होर बिमार होई गियो थी |
\v 27 तिना यीशुऐ दी चर्चा सुणी करी, भिड़ा च तिदे पिच्छे ते आई करी तिसदे कपड़यां जो छुई लिया,
\v 28 क्योंकि सैह बोलदी थी, " अगर मैं तिसदे कपड़यां जो बी छुई लेंगी, तां ई मैं ठिक होई जाणा | "
\v 29 कने जट तिसा दा खून चलणा बंद होई गिया, तिना अपणे शरीरे ते मेहसूस करी लिया की मैं इसा बिमारिया ते ठिक होई गेई हे |
\v 30 यीशुऐ जो जट पता लगी गिया, की मिंजो ते सामर्थ्य निकली हे, तिनी भिड़ा च पिच्छे मुड़ी करी पुछया, " मेरे कपड़े कुनी छूते ? "
\v 31 तिसदे चेलयां तिसयो बोलया, " तू दिखा दा हे की भीड़ तिजो पराला चड़ा दी हे, कने तू बोलदा हे, की कुनी मिंजो छूता ? "
\v 32 तालु तिसा जो दिखणे ताईं जिनी ऐ कम्म कितया हे, चारो पासे नजर घुमाई |
\v 33 तालु तिना जनानिया ऐ जाणी करी की मैं कियां ठिक होई हे, सैह डरदी कने कमदी होई तिसदे पैरां च पेई गेई, कने सारा हाल सच्च-सच्च बोली दिता |
\v 34 यीशुऐ तिसा जो बोलया, " पुत्री, तेरे भरोसे तिजो ठिक किता हे, ठिक ठाक ने जा कने अपणिया इसा बिमारिया ते बची की रे |"
\v 35 यीशु ऐ बोला दा ही था की, आराधनालय दे सरदारे दे घरे ते लोकां आई करी बोलया, की तेरी कुड़ी तां मरी गेई हे, हुण गुरुऐ जो कजो तकलीफ दे दा हे ?
\v 36 जड़ी गल सैह बोला दे थे, तिसा गल्ला जो यीशुऐ अंणसुणी करिके, आराधनालय दे सरदारे जो बोलया, " डर मत, सिर्फ भरोसा रख |"
\v 37 कने तिनी पतरस कने याकूब कने याकुबे दा भाई यूहन्ना जो छडी करी, होर कुसयो बी अपणे सोगी ओंणा नी दिता |
\v 38 कने आराधनालय दे सरदारे दे घरे च पुज्जी करी, तिनी लोकां जो रोंदे कने डडदे दिखया |
\v 39 तालु यीशुऐ अंदर जाई करी तिना जो बोलया, " तुसां कजो रोया दे कने डडा दे न ? कुड़ी मरियो नी हे पर सुतियो हे | "
\v 40 पर सैह यीशुऐ दा मजाक उड़ाणा लग्गे, पर तिनी सारयां जो बाहर कडी करी कुड़िया दे मा बाब कने अपणे साथियां जो लेई करी अंदर गिया जिथू कुड़ी पियो थी |
\v 41 कने यीशुऐ कुड़िया दा हथ पकड़ी करी तिसा जो बोलया, 'तलिता कमी ', जिसदा मतलब हे की 'हे कुड़िऐ, मैं तीजो बोलदा हे, उठ ' |
\v 42 कने कुड़ी जट उठी करी चलणा फिरणा लगी, क्योंकि सैह बाहरां सालां दी थी | कने तिसा कुड़िया जो दिखी करी सारे बड़े हेरान होए |
\v 43 फिरी यीशुऐ तिना जो समझाई करी हुक्म दिता की इसा गल्ला दा कुसयो पता नी लग्गे कने बोलया, की इसा कुड़िया जो खांणे जो दिया कुछ |
\c 6
\s नासरत च यीशुऐ दी बेसती
\p
\v 1 ओथु ते निकली करी सैह अपणे देशे जो आया, कने तिसदे चेले बी तिसदे पिच्छे आये |
\v 2 यीशु सब्ते दे रोज आराधनालय च उपदेश देंणा लगा, कने मते लोक सुणी करी हेरान होई गे कने बोलणा लग्गे, " इसयो ऐ गल्लां कतां ते आईयां ? कने ऐ कुण दिया ज्ञान हे जड़ा इसयो दितया हे ? कने कदे सामर्थ्य दे कम्म इदे हथे ला होंदे न ?
\v 3 क्या ऐ सेई तरखाणे दा पुत्र नी हे, जड़ा मरियम दा पुत्र, कने याकूब कने योसेस कने यहूदा कने शमोन दा भाई हे ? कने क्या इदियां बेंहणा एथू साड़े रोगी नी रेंदियां न ? " ताईं तां तिना इसदे बारे च ठोकर खादी |
\v 4 यीशुऐ बोलया, की भविष्यद्वक्ता दा अपणे देश कने अपणे रिश्ते दारां कने अपणे घरे छडी करी होर कुथी बी तिसदा अपमान नी होंदा |
\v 5 कने सैह ओथु कोई सामर्थ्य दे कम्म नी करी सकया, तिनी थोड़े ई बिमारां पर हथ रखी करी ठिक किता |
\v 6 कने यीशु तिना दे अविश्वासे ने बड़ा हेरान होया कने सैह अखे बखे दे ग्रां च उपदेश करदा फिरदा था |
\s बाहरां प्रेरितां जो भेजया जाणा
\p
\v 7 यीशुऐ बाहरां जो अपणे बाल सदी करी तिना जो दो-दो करिके भेजणा लगा, कने तिना जो बुरियां आत्मा पर हक दिता |
\v 8 कने यीशुऐ तिना जो हुक्म दिता, की रस्ते ताईं सोठिया जो छडी करी होर कुछ मत लेंदे, ना तां रोटि, ना झोला, ना बटुए च पेसे,
\v 9 पर जूते पा पर दो द कुरते मत लेंदे |
\v 10 कने तिनी तिना ने बोलया, " जिथू कुथी तुसां कुसकी दे घरे रेंगे तां जालु दीकर ओथु ते विदा नी होंगे, तालु दीकर तिसी ई घरे च रुकी रिया |
\v 11 जिसा जगा दे लोक तुहान्जो अपनांगे नी कने तुहाड़ी सुणगे नी, ओथु ते जांदे बेले अपणे पैरां दी धुड़ जाड़ी दीया ताकि तिना पर गबाई हो |
\v 12 तालू तिना जाई करी प्रचार किता की मन बदला,
\v 13 कने मतियां बुरियां आत्मा जो कडया, कने मतयां बिमारां जो तेल मली करी ठिक किता |
\s यूहन्ना बपतिस्मा देंणे बाले दी हत्या
\p
\v 14 कने हेरोदेस राजे बी तिसदी चर्चा सुणी, क्योंकि तिसदा ना बड़ा फेलया था, कने तिनी बोलया, " की यूहन्ना बपतिस्मा देंणे वाला मरयां चे जिन्दा होई गिया हे, ताईं तां तिसते ऐ सामर्थ्य दे कम्म प्रगट होंदे न | "
\v 15 कने होरनी लोकां बोलया हे, " ऐ एलिय्याह हे | " कने बाकियां बोलया, "भविष्यद्वक्ता या तिना चे कुसी इकी साईं हे |"
\v 16 हेरोदेसे ऐ सुणी करी बोलया, " जिस यूहन्ने दा सिर मैं कटाया था, सैह ई जिन्दा होई पिया हे |"
\v 17 क्योंकि हेरोदेस अपु अपणे भाई फिलिप्पुस दी घरे बाली हेरोदियास जिसा ने तिनि व्याह कितया था, तिसा दिया बजा ने लोकां जो भेजी करी यूहन्ना जो पकड़ाई करी जेला च पाई दिता था |
\v 18 क्योंकि यूहन्ने हेरोदेसे जो बोलया था, की अपणे भाईऐ दिया घरे बालिया जो रखणा तेरे ताईं ठिक नी |
\v 19 ताईं तां हेरोदियास तिस ने दुश्मनी रखदी थी कने सैह चांहदी थी की तिसयो मरवाई दें, पर ऐसा होई नी सकया,
\v 20 क्योंकि हेरोदेस यूहन्ना जो धर्मी कने पबित्र आदमी समझी करी तिसते डरदा था, कने तिसयो बचाई रखदा था, कने तिसदी सुणी करी घबरांदा था, पर खुशिया ने सुणदा था |
\v 21 खरे मोके पर जालु हेरोदेसे अपणे जन्म दिने बाले रोजे अपणे प्रधाना कने सेनापतियाँ कने गलील दे बड्डे-बड्डे लोकां ताईं धाम किती |
\v 22 कने तिसा हेरोदियासा दी कुड़ी अंदर आई, कने तिना नची करी हेरोदेस जो कने तिसदे सोगी बेठयो लोकां जो खुश किता, तालु राजे कुड़िया जो बोलया, " तू जड़ा मर्जी मिंजो ला मंग मैं तिजो दिंगा |"
\v 23 कने तिनी कसम खादी, की मेरे अधे राज्य दीकर जड़ा कुछ तू मिंजो ते मंगगी सैह मैं तिजो देंणा |
\v 24 तिना बाहर जाई करी अपणिया माऊ ते पुछया, " की मैं क्या मंगे ? " तिना बोलया की, " यूहन्ना बपतिस्मा देंणे बाले दा सिर | "
\v 25 कने सैह जट अंदर राजे बाल आई, कने तिस ने बिणती किती की " मैं चांहदी हे, की तू हुणी मिंजो यूहन्ना बपतिस्मा देंणे वाले दा सिर इको थालिया च मंगबाई दे | "
\v 26 तालु राजा बड़ा उदास होया, पर अपणिया कसमां कने सोगी बोणे बालयां दियां बजा ने तिसा दिया गल्ला जो टाली नी सकया |
\v 27 राजे इक्की सिपाइऐ जो हुक्म दिता, की तिसदा सिर कटी करी लेई आ |
\v 28 सिपाईऐ जेला च जाई करी तिसदा सिर कटया, कने इको थालिया च रखी करी लेई आया कने तिसा कुड़िया जो देई दिता, कने कुड़िया अपणिया माऊ जो देई दिता |
\v 29 ऐ सुणी करी यूहन्ना दे चेले आये, कने तिना तिस दिया लाशा जो चुकी करी कबरां च रखया |
\s प्रेरितां दी बापसी कने एकांत वास
\p
\v 30 प्रेरितां यीशुऐ बाल किठे होई करी, जड़ा कुछ तिना किता, कने सिखया था, सारा कुछ तिसयो दसया |
\v 31 यिशुए तिना ने बोलया, " तुसां अपु कुथी अलग होई करी कुथी शांत जगा च जाई करी अराम करा | "क्योंकि मते लोक ओंदे जांदे थे, कने तिना जो खांणे दा मोका नी मिलदा था |
\v 32 इस ताईं सैह किस्तिया च बेई करी सुनसान जगा च चली गे |
\s पंज ह्झार मर्दां जो खुआंणा
\p
\v 33 मतयां लोकां तिना जो जांदे दिखी करी पछेणी लिया, कने सारे नगरां ते किठे होई करी ओथु जो पैदल दोड़े कने तिना ते पैहले जाई पुज्जे |
\v 34 तिनी उतरी करी मती भरी भीड़ दिखी, कने तिना पर तरस खादा, क्योंकि सैह तिना भेडां साईं थे, जिना दा कोई रखबाला नी हो, कने तिनी तिना जो मतियां गल्लां सिखाईयां |
\v 35 जालु संझ होंणा लगी, तां तिसदे चेले तिसदे बखे आई करी बोलणा लग्गे, " ऐ सुनसान जगा हे, कने दिन बड़ा ढली गिया हे |
\v 36 इना जो भेजी दे, ताकि ऐ अखे बखे दे ग्रां कने बासियां च जाई करी, अपणे ताईं कुछ खाणे जो खरीदी लेन |"
\v 37 यीशुऐ तिना जो जबाब दिता, " तुसां ई जो इना जो खाणे जो दिया | " तिना यिशुए जो बोलया, " असां क्या सौ दिनारां दियां रोटियां खरदी लोन, कने इना जो खुआन ? "
\v 38 तिनी तिना जो बोलया, " जाई करी दिखा तुहाड़े बाल कितणियां रोटियां न ? " तिना पता करी के बोलया, पंज रोटियां कने दो मछियां बी हेन | "
\v 39 तालु यीशुऐ तीना जो हुक्म दिता की, सबना जो सेले घाऐ पर लाइना ने बेठाई दिया |
\v 40 सैह सौ-सौ कने पंजा-पंजा करिके लाइना च बेई गे |
\v 41 कने यीशुऐ सैह पंज रोटियां कने दो मछियां लियां, कने स्वर्गे दे पासे दिखी करी धन्यबाद किता, कने रोटियां तोड़ी करी चेलयां जो दिंदा गिया, ताकि सैह लोकां जो परोसन, कने सैह दो मछियां बी तिना च बंडी दितियां |
\v 42 सारे खाई करी रजी गे |
\v 43 कने तिना टुकड़े कने मछियां ने बाहरा टोकरियाँ भरी करी चुकियां |
\v 44 जिना रोटियां खादियां सैह पंज हजार मर्द थे |
\s यीशुऐ दा पांणिऐ पर चलणा
\p
\v 45 तालु यीशुऐ अपणे चेलयां जो मजबूर किता की सैह किस्तिया पर चड़ी करी तिसते पहले पार बैतसैदा जो चली जान, जालु दीकर की सैह लोकां जो भेजी करे |
\v 46 सैह तिना जो भेजी करी पहाड़े पर प्राथना करणे ताईं गिया |
\v 47 जालु संझ होई, तां किस्ति झिला दे बिच थी, कने सैह किला धरतिया पर था |
\v 48 जालु तिनी दिखया की सैह बड़े घबराई गियो न, क्योंकि हवा तिना दे खिलाफ थी, तां सैह राती दे चौथे पेहर दे अखे बखे झिला पर चली करी तिना बाल आया, कने सैह तिना ते अंगे निकली जाणा चाहंदा था |
\v 49 पर तिना तिसयो झिला पर चलदे दिखया, कने तिना समझया की भुत हे, कने सैह डडी पे,
\v 50 क्योंकि सारे तिसयो दिखी करी घबराई गियो थे | पर यीशुऐ तिना ने जट गल्लां कितियां कने बोलया, " हिम्मत रखा, डरा मत, मैं हे | "
\v 51 तालु सैह तिना बाल किस्तिया पर आया, कने हवा रुकी गेई, कने सैह बड़े हेरान होणा लग्गे |
\v 52 सैह तिना रोटियां दे बारे च नी समझयो थे, क्योंकि तिना दे मन बड़े कठोर होई गियो थे |
\s गन्नेसरत च मरीजां जो ठिक करणा
\p
\v 53 सैह पार उतरी करी गन्नेसरत च पुज्जे, कने किस्ति घाटे पर लगाई दिती |
\v 54 कने जालु सैह किस्तिया ते उतरे, तां लोकां तिसयो जट पछेणी लिया,
\v 55 अखे बखे दे सारे देशां दे लोक दोड़े, कने बिमारां जो मंझयां पर चुकी करी, जिथू-जिथू खबर मिली की सैह हे, ओथु-ओथु लेई गे |
\v 56 कने जिथू कुथी सैह ग्रां, शेहरां या बस्तियां च जांदा था, तां लोक बिमारां जो बजारां च रखी करी तिसने बिणती करदे थे, की सैह सिर्फ अपणे कपड़यां जो छुणा दे, कने जितने बी छुंदे थे, सैह सारे ठिक होई जांदे थे |
\c 7
\s परम्परा पालन दा सवाल
\p
\v 1 तालु फरीसी कने कई शास्त्री जड़े यरूशलेम ते आयो थे, तिसदे बाल किठे होए,
\v 2 कने तिना तिसदे केई चेलयां जो अशुद्ध मतलब की बिना हथ धोते रोटि खांदे दिखया |
\v 3 क्योंकि फरीसी कने सारे यहूदी, अपणे पूर्वजां दे रीती रिवाजे पर चलदे थे कने जालु दीकर सैह डंगे ने हथ नी धोई लेन खाणां नी खांदे थे,
\v 4 कने बजारे ते आई करी, जालु दीकर नी नोहई लेन तालू दीकर खाणां नी खांदे, कने होर बतेरियां गल्लां न, जड़ियां तिना बाल मनणे ताईं पुजाईयां न, जियां की कटोरे, लोटे, कने तांबे दे बांडयां जो धोंणा कने मांजणा |
\v 5 ताईं तां तिना फरीसियां कने शास्त्रियां तिसयो पुछया, " की तेरे चेले कनी पुर्वजां दियां गल्लां पर चलदे न, कने बिना हथ धोयो रोटि खांदे न ?
\v 6 यीशुऐ तिना ने बोलया, " यशायाहे तुसां कपटियां दे बारे च बड़ी सेई भविष्यद्वाणी कितियो हे, जियां लिखया हे, ' ऐ लोक होठां ने तां मेरा आदर करदे न, पर ईना दा मन मिंजो ते दुर रेंदा हे |
\v 7 ऐ बेकार च मेरी उपासना करदे न, क्योंकि आदमियां दे हुक्मा जो धर्मोपदेश बणाई करी सिखान्दे न | "
\v 8 क्योंकि तुसां परमेश्वरे दे हुक्मे जो टाली करी आदमियां दे रिबाजां जो मंनदे न |"
\v 9 कने तिनी तिना ने बोलया, " तुसां अपणे रिबाजां जो मनणे ताईं परमेश्वरे दे हुक्म जो कियां बड़े अछे तरीके ने टाली दिंदे न |
\v 10 क्योंकि मुसा ने बोलया हे, की अपणे मा बबां दा आदर करा, कने जड़ा कोई अपणे मा बबे जो बुरा बोले, सैह पक्का मारी देंणा |
\v 11 पर तुसां बोलदे न की अगर कोई अपणे माता कने पिता ने बोले, की जड़ा कुछ तिजो मिंजो ने फायदा होई सकदा था, सैह कुरबान मतलब की परमेश्वरे जो दिता |
\v 12 तां तुसां तिसयो माता पिता दी कोई सेवा नी करणा दिंदे |
\v 13 इयां तुसां अपणे रिबाजां ने, जिना जो तुसां बणाया हे, परमेश्वरे दे बचने जो टाली दिंदे न, कने ऐसे-ऐसे मते कम्म करदे न |"
\s आदमिये  जो अशुद्ध करणे बालियां गल्लां
\p
\v 14 तालू यिशुए लोकां जो अपणे बाल सदी करी तिना जो बोलया, " तुसां सारे मेरी सुंणा, कने समझा |
\v 15 ऐसी कोई चीज नी हे जड़ी आदमिये  जो बाहरे ते समाई करी अशुद्ध करे, पर जड़ियां चिजां आदमिये  दे अंदरे ते निकलदियां न, सेई ही तिसयो अशुद्ध करदियां न |
\v 16 [अगर कुसी दे सुणने बाले कन्न हेन तां सैह सुणी लिया |]"
\v 17 जालु सैह भिड़ा दे बखे ते घरे दे अंदर गिया, तां तिसदे चेलयां इस दृष्टान्ते दे बारे च पुछया |
\v 18 तिनी तिना ने बोलया, "क्या तुसां बी ऐदे ना समझ न ? क्या तुहान्जो नी पता, की जड़ी चीज बाहरे ला आदमिये  दे अंदर जांदी हे, सैह तिसयो अशुद्ध नी करी सकदी ?
\v 19 क्योंकि सैह तिसदे मने च नी, पर तिसदे पेटे च जांदी हे, कने संडास च निकली जांदी हे ? " ऐ बोली करी तिनी सारियां खांणे बालियां चीजा जो शुद्ध बोलया |
\v 20 फिरी तिनी बोलया, "जड़ा आदमिये  दे अंदरे ते निकलदा हे, सैह ई आदमिये  जो अशुद्ध करदा हे |
\v 21 क्योंकि अंदरे ते, मतलब की आदमिये  दे मने ते, बुरे-बुरे बिचार, व्यभिचार, चोरी, हत्या, परस्त्रीगमन,
\v 22 लालच, बुराई, धोखा, लुचापन, बुरी नजर, निंदा, घमंड, कने मुर्खता निकलदी हे |
\v 23 ऐ सारियां गल्लां अंदरे ते निकलदियां न कने आदमिये  जो अशुद्ध करदियां न |"
\s सुरुफिनीकी जातिया दिया जनानिया दा भरोसा
\p
\v 24 फिरी सैह ओथु ते उठी करी सूर कने सैदा दे देशां च आया, तिथू सैह इकी घरे च गिया, कने सैह चाहंदा था की तिसयो कोई नी जाणे, पर छुपी नी सकया |
\v 25 कने इको जनानी तिसदी चर्चा सुणी करी आई, जिसा दिया छोटिया कुड़िया च बुरी आत्मा थी, सैह तिसदे पैरां च पेई गेई |
\v 26 सैह यूनानी कने सुरुफिनिकी जातिया दी थी | कने तिना तिसने बिणती किती, की मेरिया कुड़िया चे बुरिया आत्मा जो कडी दे |
\v 27 यिशुए तिसा जो बोलया, " पैहले जागतां जो रजणा दे, क्योंकि जागतां दी रोटि लेई करी कुत्यां दे अंगे पांणा ठिक नी हे | "
\v 28 तिना तिसयो जबाब दिता, की सच्च हे प्रभु, पर कुते बी तां बचयां दे मजे दे हेठ रोटिया दे चूरे चारे जो खाई लेंदे न |
\v 29 यीशुऐ तिसा जो बोलया, " इसा गल्ला दिया बजा ने चली जा, बुरी आत्मा तेरिया कुड़िया चे निकली गियो हे |"
\v 30 कने तिना अपणे घरे आई करी दिखया कुड़ी मंजे पर पियो हे, कने बुरी आत्मा निकली गियो हे |
\s बेहरे कने ह्क्ले आदमिये  जो ठिक करणा
\p
\v 31 फिरी सैह सूर कने सैदा दे ते निकली करी दिकापुलिस देशे ते होई करी गलील दिया झिला पर पुज्जा |
\v 32 कने लोक इको बेहरे जो जड़ा ह्क्लान्दा बी था, तिसयो तिस बाल लेई करी आये कने बिणती किती की, अपणा हथ इस पर रख |
\v 33 तालु सैह तिसयो भिड़ा ते अलग लेई गिया, कने अपणियां उंगलियां तिसदे कन्ना च पाईयां, कने थुकी करी अपणिया जीभा ने छूता |
\v 34 कने स्वर्गे पासे दिखी करी आह भरी, कने तिसयो बोलया, "इप्फतह | "मतलब की "खुली जा "
\v 35 कने तिसदे कन्न खुली गे, कने तिस दिया जीभा दी गठ बी खुली गेई, कने सैह साफ-साफ बोलणा लगी पिया |
\v 36 तालु तिनी तिना जो समझाया की कुसी ने मत बोलदे, पर तिनी जितना तिना जो समझाया उतणा ही सैह प्रचार करणा लग्गे |
\v 37 कने सैह बड़े ई हेरान होई करी बोलणा लग्गे, "तिनि जड़ा बी किता हे सैह खरा ई किता हे, सैह बेहरे जो सुणने दी, कने गूंगे जो बोलणे दी शक्ति दिंदा हे |"
\c 8
\s चार ह्झार लोकां जो खुआंणा
\p
\v 1 तिना रोजां च जालु फिरी बड़े भरी लोक किठे होऐ , कने तिना बाल खाणे ताईं कुछ नी था, तां यिशुए अपणे चेलयां जो सदी करी तिना जो बोलया,
\v 2 "मिंजो इसा भिड़ा पर तरस ओआ दा हे, क्योंकि ऐ तिन्ना रोजां ते बराबर मेरे सोगी न, कने इना बाल खांणे जो कुछ नी हे |
\v 3 अगर मैं ईना जो भूखा घरे भेजी दें, तां इना रस्ते च थकी करी रेई जाणा, क्योंकि इना चे कोई-कोई तां बड़ी दुरे ते आयो न | "
\v 4 तिसदे चेलयां तिसयो जबाब दिता की, एथू जंगले च इतणी रोटियां कुनी कतां ते लोंणियां की ऐ सारे जणे रजी जान ?
\v 5 यीशुऐ तिना ते पुछया, " तुहाड़े बाल कितणिया रोटियां न ? " तिना बोलया, " सत | "
\v 6 तालु तिनी लोकां जो धरतिया पर बोंणे दा हुक्म दिता, कने सैह सत रोटियां लियां, कने धन्यबाद करिके तोड़ियां, कने अपणे चेलयां जो दिंदा गिया ताकि सैह तिना दे अंगे रखन, कने तिना लोकां जो रोटियां परोसणा लग्गे |
\v 7 तिना बाल थोड़ियां छोटियां मछियां बी थियां, कने तिनी धन्यबाद करिके तिना जो बी लोकां जो परोसणे दा हुक्म दिता |
\v 8 सैह सारे खाई करी रजी गे कने बाकी बचयो टुकड़यां दे सत टोकरे भरी करी चुके |
\v 9 कने सैह लोक लगभग चार हजार थे, तालू तिनी तिना जो बीदा किता |
\v 10 कने सैह जट अपणे चेलयां सोगी किस्तिया पर चढ़ी करी दलमनुता देशे जो चली गिया |
\s फरीसियों दी स्वर्गीय निशाण दी मांग
\p
\v 11 फिरी फरीसी आई करी यीशुऐ ने गल बात करणा लग्गे, कने तिसयो परखणे ताईं स्वर्गीय निशाण मंगया |
\v 12 तिनी अपणिया आत्मा च आह भरी करी बोलया, " इस बग्ते दे लोक कजो निशाण तोपदे न ? मैं तुसां ने सच्च बोलदा हे, की इस बग्ते दे लोकां जो कोई निशाण नी दीतिया जाणा हे | "
\v 13 सैह तिना जो छडी करी फिरी किस्तिया पर चड़ी गिया, कने पारे जो चली गिया |
\s फरीसियां कने हेरोदेस दा खमीर
\p
\v 14 चेले रोटियां लेंणा भूली गियो थे, कने किस्तिया च तिना बाल इको ई रोटि थी |
\v 15 कने तिनी तिना जो समझाया, " की दिखा फरीसियां दे खमीर कने हेरोदेस दे खमीर ते चौकने रिया |"
\v 16 सैह अपु चे बिचार करिके बोलणा लग्गे, " साड़े बाल तां रोटि नी हे |"
\v 17 ऐ जाणी करी यिशुए तिना ने बोलया, " तुसां कजो अपु चे बिचार करा दे की साड़े बाल रोटि नी हे ? तुहान्जो क्या हले दीकर पता नी लग्गा कने नी समझे ? क्या तुहाड़ा मन कठोर होई गिया हे ?
\v 18 तुसां क्या अखी होंदे होए बी नी दिखदे, कने कन्ना होंदे होए बी नी सुणदे न ? कने क्या तुहान्जो याद नी हे ?
\v 19 की जालु मैं पंज हजारां ताईं पंज रोटियां तोड़ियां थियां तां तुसां तालू टुकड़यां दियां कितणियां टोकरियाँ भरी करी चुकियां थियां ? " तिना बोलया, " बाहरा टोकरियाँ |"
\v 20 " कने जलु चार ह्झार ताईं सत रोटियां थियां तां कितणे टोकरे भरी करी चुके थे ? " तिना बोलया, '' सत टोकरे | ''
\v 21 यीशुऐ तिना जो बोलया, " तुसां क्या अजे दीकर नी समझे ? "
\s बैतसैदा च इको अन्ने जो ठिक करणा
\p
\v 22 सैह बैतसैदा च आऐ, कने लोग इको अन्ने जो तिसदे बाल लेई करी आऐ े कने तिसने बिणती किती की इसयो छु |
\v 23 सैह तिस अन्ने दा हथ पकड़ी करी तिसयो ग्रां दे बाहर लेई गिया | कने तिसदियां अखी च थूकिकरी तिस पर हथ रखे, कने तिसयो पुछया, " क्या तीजो कुछ मिला दा हे ? "
\v 24 तिनी नजरां उपर करी बोलया, " मिंजो आदमी मिला दे न, पर सैह मिंजो रुखां साईं चलदे मिला दे न |"
\v 25 तालु यीशुऐ दोबारा तिसदियां अखी पर हथ रखे, कने तिनी ध्याने ने दिखया " कने ठिक होई गिया, कने तिसयो सब कुछ साफ-साफ मिलणा लगी पिया |
\v 26 कने तिनी तिसयो ऐ बोली करी घरे जो भेजया, इस ग्रां दे अंदर पैर बी मत रखदा |
\s पतरस दा यीशु मसीह जो स्वीकार करणा
\p
\v 27 यीशु कने तिसदे चेले केसरिया फिलिप्पी दे ग्रां च चली गे, कने रस्ते च तिनी अपणे चेलयां जो पुछया, की लोक मिंजो क्या बोलदे न ?
\v 28 तिना जबाब दिता, यूहन्ना बपतिस्मा देंणे बाला, पर कोई-कोई, एलिय्याह, कने कोई-कोई बोलदे न की भविष्यद्वक्ताआं चे कोई इको हे |"
\v 29 तिनी तिना ते पुछया, "पर तुसां मिंजो क्या बोलदे न ?" पतरसे तिसयो जबाब दिता, "तू मसीह हे |"
\v 30 तालु तिनी तिना जो समझाई करी बोलया की मेरे बारे च कुसी ने मत बोलदे |
\s अपणिया मौता दे बारे च यीशु दी भविष्यवाणी
\p
\v 31 तालू सैह तिना जो सिखाणा लग्गा, की आदमिये  दे पुत्रे जो जरूरी हे, की तिसयो मते दुख होन, कने पुरनिये कने बड्डे याजक कने शास्त्री तिसयो बुरा समझी करी मारी देन, कने तिन्ना रोजां बाद सैह जिन्दा होई जाऐ |
\v 32 तिनी तिना ने ऐ गल साफ-साफ बोली दिती | इसा गल्ला पर पतरस तिसयो बखरा ले जाई करी झिड़का देंणा लगा |
\v 33 पर तिनी फिरी करी अपणे चेलयां पासे दिखया, कने पतरसे जो झिड़की करी बोलया, "हे शेतान, मेरे सामणे ते दूर होई जा, क्योंकि तू परमेश्वरे दियां गल्लां पर नी, पर आदमियां दिया गल्लां पर मन लगांदा हे |"
\s यीशु दे पिच्छे चलणे दा अर्थ
\p
\v 34 तिनी भिड़ा जो अपणे चेलयां समेत अपणे बाल सदी करी बोलया, " जड़ा कोई मेरे पिच्छे ओंणा चाहंदा हे, सैह अपणे आपे ते मना करे कने अपणा क्रूस चुकी करी, मेरे पिच्छे चली पोऐ |
\v 35 क्योंकि जड़ा अपणे प्राणा बचाणा चांहगा तिनी सैह गवांणे न, पर जड़ा मेरे कने सुसमाचार ताईं अपणे प्राणा गवांगा, तिनी सैह बचाणे न |
\v 36 अगर आदमी सारे संसारे जो जीती ले कने अपणे प्राण गबाई दे, तां तिसयो क्या फायदा ?
\v 37 कने आदमी अपणे प्राणा दे बदले क्या दिंगा ?
\v 38 जड़ा इसा व्यभिचारी कने पापी जातिया बिच मिंजो कने मेरियां गल्लां ते शरमांगा, तां आदमिये  दे पुत्रे बी जालु पबित्र दूतां सोगी अपणे पिता दिया महिमा सोगी ओंणा हे, तालू तिनी तिसते बी शरमाणा हे | "
\c 9
\p
\v 1 यिशुऐ तिना ने बोलया, " मैं तुसां ने सच्च बोलदा हे, जड़े एथू खड़ुत्यो न, तिना ने चे केई ऐसे न, की जालु दीकर परमेश्वरे दे राज्य जो सामर्थ्य सोगी ओंदा ना दिखी लेन, तिना तालु दीकर मौता दा स्वाद नी चखणा हे | "
\s यीशुऐ  दा रूपान्तर
\p
\v 2 छे रोजां बाद यीशुऐ पतरस कने याकूब कने यूहन्ना जो सोगी लिया, कने एकांत च इकी उच्चे पहाड़े पर लेई गिया, कने तिना सामणे तिसदा रूप बदली गिया |
\v 3 कने तिसदे कपड़े ऐसे चमकणा लग्गे कने सैह इतणे जादा चमके, की धरतिया पर ऐसे चमकीले कोई बी धोबी नी करी सकदा |
\v 4 कने तिना जो मूसा सोगी एलिय्याह बी दुसया, कने सैह यीशुऐ सोगी गल्लां करा दे थे |
\v 5 इस गल्ला पर पतरसे यीशुऐ जो बोलया, " हे रब्बी, साड़ा ऐ थू रेंणा ठिक हे, इस ताईं असां ऐ थु तीन मंडप बणांदे न, इको तेरे ताईं, इको मूसा ताईं, इको एलिय्याह ताईं |"
\v 6 क्योंकि सैह नी जाणदा था की क्या जबाब दे, क्योंकि सैह बड़े डरी गियो थे |
\v 7 तालु तिना उपर इको बदल छाई गिया, कने तिस बदले चे इको अबाज आई की, " ऐ मेरा प्यारा पुत्र हे, तुसां इसदी सुंणा | "
\v 8 तालु तिना अपणे चारो पासे नजर मारी, तां तिना जो यीशुऐ जो छडी करी अपणे सोगी होर कोई नी दुसया |
\v 9 पहाड़े ते उतरदे बेले, तिनी तिना जो हुक्म दिता की, की जालू दीकर आदमिये  दा पुत्र मरंयां चे जिन्दा ना होई जा, तालु दीकर जड़ा तुसां दिखया हे कुसी ने मत बोलदे |
\v 10 तिना इसा गल्ला जो याद रखया, कने अपु चे गल बात करणा लग्गे, की " मरंया चे जिन्दा होई जाणे दा क्या मतलब हे ? "
\v 11 कने तिना तिसते पुछया, " शास्त्री कजो बोलदे न, की एलिय्याह दा पैहले ओंणा जरूरी हे ? "
\v 12 तिनी तिना जो जबाब दिता, " एलिय्याह सची पैहले आइकरी सब कुछ सुधारणा हे, पर आदमिये  दे पुत्रे दे बारे च कजो ऐसा लिखया हे की तिसयो बड़े दुख होणे न, कने निच गिणया जाणा हे ?
\v 13 पर मैं तुसां ने बोलदा हे, की एलिय्याह तां आई गिया हे, जदिया तिसदे बारे च लिखया हे, सैह जदिया चांहदे थे तदिया तिस दे सोगी किता | "
\s बुरिया आत्मा ने ग्रस्त जागते जो ठिक करणा
\p
\v 14 जालु सैह चेलयां बाल आया, तां दिखया की तिना दे चारो पासे तां बड़ी भरी भीड़ लगियो हे, कने शास्त्री तिना ने बेहस करा दे न |
\v 15 कने तिसयो दिखदे ई बड़े हेरान होए, कने तिसदे बल दौड़ी करी आये कने तिसयो नमस्ते किते |
\v 16 यीशुऐ तिना ते पुछया, " तुसां इना ने क्या बेहस करा दे न ? "
\v 17 भिड़ा चे इकी आदमिये  जबाब तिसयो जबाब दिता, " हे गुरु, मैं अपणे पुत्रे तेरे बाल लेई करी आया था, इदे च गूंगी आत्मा बड़ीयो हे |
\v 18 सैह बुरी आत्मा जिथू तिसयो पकड़दी हे तिथू ई तिसयो फकोड़ी दिंदी हे, कने सैह मुए च फेन भरी लेंदा हे, कने दंदा पिंदा हे, कने सुकी जांदा हे | मैं तेरे चेलयां ने बोलया था, की इसा जो कडी दिया, पर सैह नी कडी सके | "
\v 19 ऐ सुणी करी तिनी तिना जो जबाब दिता, " हे अविश्वासी लोको, मैं कालु दीकर तुहाड़े सोगी रेंगा ? कने कालू दीकर तुहाड़ी सेंहगा ? तिसयो मेरे बाल लेई करी ओआ | "
\v 20 तालु सैह तिसयो यीशुऐ बाल लेई आये | जालु यिशुये तिसयो दिखया, तां तिना आत्मा तिसयो जट मरोड़या, कने धरतिया पर फकोड़ी दिता, कने सैह मुए ते फेन निकालदे-निकालदे बिलटियां मारणा लगा |
\v 21 यिशुए तिसदे पिता ते पुछया, "इसदी ऐ हालत कालू ते हे ?" कने तिनी बोलया, "बचपने ते |
\v 22 इना इसयो खत्म करणे ताईं कदी अगी च कदी पांणीऐ च फेंकया, पर अगर तू कुछ करी सके, तां सांझो पर तरस खाई करी साड़ा उपकार कर | "
\v 23 यीशुऐ तिसयो बोलया, " अगर तू करी सके | ऐ क्या गल हे ? भरोसा करणे बाले ताईं सब कुछ होई सकदा हे |''
\v 24 बच्चे दे पिता जट पैरां च पेई करी बोलया, "हे प्रभु, मैं भरोसा करदा हे, मेरे अविश्वास दा इलाज कर |"
\v 25 जालु यीशुऐ दिखया, की लोक दौड़ी करी भीड़ लगा दे न, तां तिनी बुरिया आत्मा जो ऐ बोली करी झिड़कां दितियां की, "ओ गूंगी कने बेहरी आत्मा, मैं तिजो हुक्म दींदा हे की, इस बच्चे ते निकली आ, कने फिरी कदी मत बड़दी |"
\v 26 तालु सैह चिलाई करी कने तिसयो मरोड़ी करी, निकली गेई कने जागत अध् मरा होई गिया, एथू दीकर की मते लोक बोलणा लग्गे की, ऐ तां मरी गिया हे |
\v 27 पर यीशुऐ तिसदा हथ पकड़ी करी तिसयो उठाया, कने सैह खड़ोई गिया |
\v 28 जालु सैह घरे जो आया, तां तिसदे चेलयां एकांत च पुछया की, "असां तिसा जो कनी कडी सके ?"
\v 29 यीशु तिना जो बोलया, "ऐ जाती बिना प्राथना कने कुसी होर तरीके ने नी निकली सकदी हे |"
\s अपणिया मौता दे बारे च यीशुऐ दी दोबारा भविष्यवाणी
\p
\v 30 फिरी सैह ओथु ते चले, कने गलील ते होई करी चलयो थे, कने सैह नी चांहदा था की कोई तिसयो जाणे
\v 31 क्योंकि सैह अपणे चेलयां जो अपदेस दिंदा था, कने तिना ने बोलादा था की, "आदमिया दा पुत्र, आदमिये  हथे ते पकड़ाया जाणा हे, कने तिना सैह मारी देंणा हे, कने तिनी मरणे दे तीन रोज बाद जिन्दा होई जाणा हे |"
\v 32 पर ऐ गल तिना दिया समझा च नी आई कने सैह तिसते पूछणे ते डरदे थे |
\s सबते बडा कुण
\p
\v 33 फिरी सैह कफरनहूम च आये ; कने घरे आई करी तिनी तिना ते पुछया, "रस्ते च तुसां कुसा गल्ला पर बेहसा दे थे ?"
\v 34 सैह चुप रे, क्योंकि तिना रस्ते च ऐ बेहस कितियो थी की, की असां चे बडा कुण हे ?
\v 35 तालु तिनी बेई करी तिना बाहरां जो सदया, कने तिना जो बोलया, "अगर कोई बडा होंणा चाहंदा हे, तां सारायां ते छोटा कने सारायां दा सेवक बणे |"
\v 36 कने तिनी इको बच्चे जो लेई करी तिना बिच खड़ेरया, कने तिसयो गोदा च लेई करी तिना जो बोलया,
\v 37 " जड़ा कोई मेरे नाए ने ऐसे बच्चयां चे कुसी इकी जो भी अपनादा हे, सैह मिंजो अपनादा हे, कने जड़ा कोई मिंजो अपनादा हे, सैह मिंजो नी, पर मेरे भेजणे बालयां जो अपनादा हे | "
\s जड़ा बिरोध च नी हे, सैह अपणे पासे हे
\p
\v 38 तालु यूहन्ना तिसयो बोलया, " हे गुरु, असां इकी आदमिये  जो तेरे नाए ने बुरियां आत्मा जो कडदे दिखया हे, कने असां तिसयो मना बी किता, क्योंकि सैह साड़े सोगी नी ओंदा था | "
\v 39 यीशुऐ बोलया, " तिसयो मना मत करा, क्योंकि ऐसा कोई नी हे जड़ा मेरे नाऐ ने सामर्थ्य दे कम्म करे, कने जल्दी मिंजो बुरा बोली सके,
\v 40 क्योंकि जड़ा साड़े खिलाफ नी हे, सैह साड़े सोगी हे |"
\v 41 जड़ा कोई इको कटोरा पांणिऐ दा तुहान्जो इस ताईं पिया की तुसां मसीह दे बंदे न, तां मैं तुसां ने सच्च बोलदा हे की तिनि अपणा फल कुसा बी हालत च नी गवांणा हे |
\s ठोकरा दी बजा बणना
\p
\v 42 " जड़ा कोई इना छोटयां चे जड़े मिंजो पर भरोसा करदे न तिना चे इकी जो बी ठोकर दे, तां तिसदे ताईं खरा ऐ की तिसदे गले च इको बडिया चकिया दा पाट लटकाई करी कने तिसयो समुद्रे च फेंकी दिया |
\v 43 अगर तेरा हथ तिजो ठोकर दे, तां तिसयो कटी करी फेंकी दे, क्योंकि तेरे ताईं एई ठिक हे की तू टुंडा होई करी जिन्दगिया च प्रवेश करे, ना की दो हथ होंदे होए बी नरके दिया अगी च फेंक्या जाऐ जड़ी कदी नी बुझदी हे |
\v 44 जिथू तिना दा कीड़ा नी मरदा कने अग नी बुझदी |
\v 45 अगर तेरे पैर तिजो ठोकर देन तां तिना जो बडी दे | इस ते खरा हे की तू लंगड़ा होई करी जिन्दगिया च प्रवेश करे, ना की दो पैर होंदे होए बी नरके च जाऐ |
\v 46 तिथु तिना दा कीड़ा नी मरदा कने अग नी बुझदी |
\v 47 अगर तेरी अखी तिजो ठोकर दे तां तू तिसा जो कडी दे, तेरे ताईं खरा हे की तू काणा होई करी परमेश्वरे दे राज्य च प्रवेश करे, ना की अखी दे होंदे होए बी नरके जो जाऐ |
\v 48 जिथू तिना दा कीड़ा नी मरदा कने अग नी बुझदी |
\v 49 क्योंकि हर इको जणा अगी ने नुणका कितया जाणा हे |
\v 50 नुण खरा हे, पर अगर तिसदी नुणका पन घटी जा, तां तिसयो केसने नमकीन करगे ? अपणे अंदर नमक रखा, कने अपु चे मिली झूली रिया |"
\c 10
\s तलाख दे बारे च यीशुऐ दी शिक्षा
\p
\v 1 फिरी सैह ओथु ते उठी करी यहूदिया दे इलाके च कने यरदने दे पार आया, कने भीड़ तिसदे बाल फिरी किठी होई गेई, कने सैह तीना जो अपणिया रीतिया दे अनुसार उपदेश देंणा लगा |
\v 2 तालु फरीसी तिदे बाल आऐ कने तिसयो परखणे ताईं तिसते पुछया, " क्या ऐ ठिक गल हे की आदमी अपणिया घरे बालिया जो छडी दे ? "
\v 3 यीशुऐ तिना जो जबाब दिता, " मुसा तुहान्जो क्या हुक्म दितया हे ?
\v 4 तिना बोलया, " मुसा हुक्म दितया की त्याग पत्र लिखा कने छडी दीया | "
\v 5 यीशुऐ तिना ने बोलया, " की तुहाड़े मने दिया कठोरता दिया बजा ने तिनी तुहाड़े ताईं ऐ हुक्म लिखया | "
\v 6 पर संसारे दे शुरू होणे ते परमेश्वरे मर्द कने जनानी करिके तिना जो बणाया हे |
\v 7 ' इस बजा ने मर्दे अपणे माता पिता ते अलग होई करी अपणिया घरे बालिया सोगी रेंणा,
\v 8 कने सैह दोनो इको तन होणे न, इसताईं हुण सैह दो जणे नी न, पर इको तन न |
\v 9 इस ताईं जिसयो परमेश्वरे जोड़या हे, तिसयो इनसान जुदा ना करन | "
\v 10 कने घरे जाई करी चेलयां इसदे बारे च तिसते फिरी पुछया |
\v 11 यीशुऐ तिना ने बोलया, " जड़ा अपणिया घरे बालिया जो छडी करी दुईयां ने ब्याह करे तां सैह तिसा पेहलिया दे खिलाफ च व्यभिचार करदा हे |
\v 12 " कने अगर घरे बाली अपणे घरे बाले जो छडी करी कुसी होरसी ने ब्याह करे, तां सैह व्यभिचार करदी हे | "
\s बच्चयां जो अशीर्बाद
\p
\v 13 फिरी लोक बच्चयां जो तिसदे बाल लोंणा लग्गे की सैह तिना पर हथ रखे, पर चेलयां तिना जो मना किता |
\v 14 यीशुऐ ऐ दिखी करी गुस्से च होई करी तिना जो बोलया, " बच्चयां जो मना मत करा कने इना जो मेरे बाल ओंणा दिया, क्योंकि परमेश्वरे दा राज्य इना दा ई हे |
\v 15 " मैं तुसां ने सच्च बोलदा हे, की जड़ा परमेश्वरे दे राज्य जो बच्चयां साईं नी अपनाए, तां सैह तिनी तिसदे च कदी प्रवेश नी करी पांणा हे | "
\v 16 कने तिनी तिना जो गोदा च लिया, कने तिना पर हथ रखी करी तिना जो आशीष दिती |
\s अमीर आदमी कने अनन्त जिन्दगी
\p
\v 17 जालु सैह ओथु ते निकली करी रस्ते च चलया था, तां इको आदमी तिसदे बाल दौड़ी करी आया, कने तिसदे पैरांपेई करी तिसते पूछणा लग्गा की, हे उतम गुरु, अनन्त जिन्दगी दा अधिकारी बणने ताईं मैं क्या करें ? "
\v 18 यीशुऐ तिसयो बोलया, " तू मिंजो उतम कजो बोला दा हे ? कोई उतम नी हे सिर्फ इको हे सैह परमेश्वर हे |
\v 19 " तू हुक्मा जो तां जाणदा हे की : ' हत्या नी करणी, व्यभिचार नी करणा, चोरी नी करणी, झूठी गबाई नी देंणी, धोखा नी करणा, कने अपणे माता पिता दा आदर करणा ' | "
\v 20 तिनी यीशुऐ ने बोलया, " हे गुरु, इना सबना गल्लां जो तां मैं बचपने ते ई मनदा आया हे | "
\v 21 यीशुऐ तिस पासे नजर करी के तिसयो प्यार किता कने तिसयो बोलया, " तिजो च इकी गल्ला दी कमी हे | जा, कने जड़ा कुछ तेरा हे तिसयो बेची करी गरीबां जो देई दे, कने तिजो स्वर्गे च धन दौलत मिलणी, कने आई करी मेरे पिच्छे चली पो | "
\v 22 इसा गल्ला ने तिस दे चेहरे पर उदासी छाई गेई, कने सैह दुखी होइ करी चली गिया, क्योंकि सैह बड़ा भरी अमीर था |
\v 23 यीशुऐ चारो पासे दिखी करी अपणे चेलयां जो बोलया, " अमीरां दा परमेश्वरे दे राज्य च प्रवेश करणा कितणा मुशकिल हे | "
\v 24 चेले तिसदियां गल्लां ने हेरान होए | यिशुऐ तिना जो फिरी बोलया, " जड़े पेसयां पर भरोसा रखदे न, तिना ताईं परमेश्वरे दे राज्य च प्रवेश करणा कितणा मुशकिल हे |
\v 25 परमेश्वरे दे राज्य च अमीरां दा प्रवेश करणे ते जादा असान तां उंटे दा सुइया दे नके चे निकलना हे |
\v 26 सैह बड़े हेरान होई करी अपु चे बोलणा लग्गे, "तां फिरी कुसदा उद्धार होई सकदा हे ? "
\v 27 यीशुऐ तिना दे पासे दिखी करी बोलया, "आदमियां ते तां ऐ होई नी सकदा, पर परमेश्वरे ते होई सकदा हे, क्योंकि परमेश्वरे ते सब कुछ होई सकदा हे |"
\v 28 पतरस यीशुऐ ने बोलणा लग्गा, दिख, असां तां अपणा अब कुछ छडी करी तेरे पिच्छे होई गियो न,
\v 29 यीशुऐ बोलया, "मैं तुहान्जो ने सच्च बोलदा हे, की ऐसा कोई नी हे, जिनी मेरे कने सुसमाचार ताईं घर या भाई कने बेहणां या मा या पिता या बाल बच्चयां या खेतरां जो छडी दितया हो,
\v 30 हुण इस बेले तिना जो घर कने भाई कने बेंहणा कने मातांऐ कने बाल बचे कने खेतर सौ गुणा नी मिलन, पर तिना जो सताव सोगी कने परलोक च अनन्त जिन्दगी मिल्ले |
\v 31 पर मते जड़े पेहले न सैह पिछले होणे, कने जड़े पिछले न, सैह पेहले होणे न | "
\s अपणिया मौता दे बारे च यीशुऐ दी तिजी भविष्यवाणी
\p
\v 32 सैह यरूशलेम जो जांदे बाले जालू रस्ते च थे, तां यीशु तिना दे अंगे-अंगे चलया था, कने चेले हेरान थे कने जड़े तिसदे पिच्छे-पिच्छे चलदे थे सैह डरयो थे | तालु सैह फिरी तिना बाहरां जो लेई करी तिना ने गल्लां बोलणा लग्गा, जड़िया तिस ने होणे बालियां थियां |
\v 33 " दिखा, असां यरूशलेम चलयो न, कने आदमिये  दा पुत्र बड्डे याजकां कने शास्त्रियां दे हथे पकड़ाया जाणा हे, कने तिना तिसयो सजा देंणे जोगा ठेहराणा हे कने होर जातियां दे हथे देई देंणा हे |
\v 34 कने तिना तिसदा मजाक उड़ाना हे, कने तिस पर थूकणा, कने तिसयो कोड़े मारणे, कने तिसयो मारी देंणा हे, कने तिनी तरें रोजा बाद जिंदे होई जाणा हे |"
\s याकूब कने यूहन्ना दी बिणती
\p
\v 35 तालु जब्दी दे पुत्रां याकुबे कने यूहन्ना तिसदे बाल आई करी बोलया, " हे गुरु, असां चांहदे न, की जड़ा कुछ असां तिजो ते मंगगे, सेई तू साड़े ताईं करे | "
\v 36 यीशुऐ तिना जो बोलया, " तुसां क्या चांहदे न की मैं तुहाड़े ताईं करे ? "
\v 37 तिना तिस ने बोलया, की सांझो ऐ दे की, असां तेरिया महिमा च साड़े चे इको जणा तेरे सझे कने दुआ खबे पासे बौऐ |
\v 38 यीशुऐ तिना ने बोलया, " तुसां नी जाणदे न की तुसां क्या मंगा दे न ? जड़ा कटोरा मैं पींणा हे, क्या तुसां पी सकदे न ? जड़ा बपतिस्मा मैं लेंणा हे, सैह क्या तुसां लेई सकदे न ? "
\v 39 तिना यीशुऐ ने बोलया, " असां करी सकदे न | " यीशुऐ तिना ने बोलया, " जड़ा कटोरा मैं पींणा हे, तुसां पींगे, जड़ा बपतिस्मा मैं लेंणा हे, तिसयो लेंगे |
\v 40 पर जिना ताईं तेयार कितया हे, तिना जो छडी कुसी होरसी जो अपणे सझे कने खबे पासे बेठाणा मेरा कम्म नी हे | "
\v 41 ऐ सुणी करी दसो चेले याकूब कने यूहन्ना पर गुस्सा करणा लग्गे |
\v 42 तां यीशुऐ तिना जो अपणे बाल सदी करी तिना जो बोलया, " तुहान्जो पता हे ना, की जड़े होर जातियां दे हाकिम समझे जांदे न, सैह तिना पर राज करदे न, कने तिना चे जड़े बड्डे न, सैह तिना पर हक जतांदे न |
\v 43 पर तुसां चे ऐदिया नी हे, जड़ा कोई तुसां चे बडा बणना चाये सैह तुहाड़ा सेबक बणे,
\v 44 कने जड़ा कोई तुसां चे प्रधान बणना चाये, सैह सारायां दा नौकर बणे |
\v 45 क्योंकि आदमिये  दा पुत्र इस ताईं नी आया हे, की तिसदी सेवा होऐ, सैह तां इस ताईं आया की, सैह अपु सेवा करे, कने मतयां दे छुटकारे ताईं अपणी जान दे | "
\s अन्ने बरतीमाई जो नजरां दा दान
\p
\v 46 सैह यरीहो च आऐ, कने जालु सैह कने तिसदे चेले कने इको बडी भीड़ यरीहो ते निकला दी थी, तां तिमाईऐ दा पुत्र बरतिमाई इको अन्ना भिखारी सड़का दे बखे बेठया था |
\v 47 सैह ऐ सुणी करी की यीशु नासरी हे, हका पाई करी बोलणा लगा, " की ओ दाऊदे दी ओलाद, यीशु मिंजो पर दया कर | "
\v 48 तिसयो मतयां झिड़कां दीतियां की चुप रे, पर सैह होर जोरे ने बोलणा लग्गा की, "ओ दाऊदे दी ओलाद, मिंजो पर दया कर | "
\v 49 तालु यीशुऐ रुकी करी बोलया, "तिसयो ऐथू लोआ |" कने लोकां तिस अन्ने जो सदी करी बोलया, "सबर रख, उठ, सैह तिजो सदा दा हे |"
\v 50 तिनी जट अपणे कपड़े फेंके कने उठी करी यीशुऐ बाल आया |
\v 51 यीशुऐ तिसयो बोलया, "तू क्या चाहंदा हे की मैं तेरे ताईं करे ?" अन्ने तिस ने बोलया, "हे रब्बी, ऐ की मिंजो मिलणा लगी पोऐ |"
\v 52 यीशुऐ तिसयो बोलया, "चल जा, तेरे भरोसे तिजो ठिक करी दिता हे |" कने तिसयो मिलणा लगी पिया, कने रस्ते च तिसदे सोगी चली पिया |
\c 11
\s यरूशलेम च विजय प्रवेश
\p
\v 1 जालु सैह यरूशलेम दे बखे, जैतून पहाड़े पर बैतफगे कने बैतनिय्याह दे बखे आऐ, तां यीशुऐ अपणे दो चेलयां जो ऐ बोली करी भेजया,
\v 2 " सामणे दे ग्रां च जा, कने ओथु पुजदे ई तुहान्जो इको गदिया दा बच्चा बनया मिलणा हे, जिस पर कदी कोई नी चढ़या हे, तिसयो खोली करी लेई ओआ |
\v 3 अगर कोई तुहान्जो ते पूछे, ' की ऐ क्या करा दे न ? ' तां बोलनयो, की प्रभु जो इसदी जरूरत हे, कने तिनी जल्दी ई बापस भेजी देंणा हे | "
\v 4 तिना जाई करी तिस बचे जो बाहर दरबाजे च चौके बखे बनया दिखया, कने सैह तिसयो खोलणा लग्गे |
\v 5 कने जड़े तिथू खड़ुतयो थे तिना चे कोई-कोई बोलणा लग्गे की ऐ क्या करा दे न, इस गदी दे बच्चे जो कजो खोला दे न ?
\v 6 जियां यीशुऐ बोलया था, तियां ई तिना बोली दिता |
\v 7 कने तिना तिस बच्चे जो यीशुऐ बाल लांदा कने तिस पर अपणे कपड़े रखे कने यीशु तिस पर बेई गिया |
\v 8 कने तालू मतयां लोका अपणे कपड़े रस्ते च बछाई दिते कने केईयां खेतरां चे डालियाँ बडी-बडी करी बछाई दितियां |
\v 9 कने जड़े तिसदे अंगे-अंगे कने पिच्छे-पिच्छे चलयो थे, सैह जोरे-जोरे ने बोलदे जांदे थे की, " होशाना | धन्य हे जड़ा प्रभु दे नाऐ ने ओंदा हे |
\v 10 साड़े पिता दाऊद दा राज्य जड़ा ओआ दा हे, धन्य हे | स्वर्ग च होशाना | "
\v 11 सैह यरूशलेम पुज्जी करी मंदरे च आया, कने सारे पासे दियां चिजां दिखी करी चेलयां सोगी बैतनिय्याह गिया, क्योंकि संझ होई गियो थी |
\s बिना फले अंजीर दा रुख
\p
\v 12 दूजे दिने जालु सैह बैतनिय्याह ते निकले तां तिसयो भूख लगी |
\v 13 कने तिनी अंजीरे दा इको हरा बरा रुख दिखया कने तिसदे बखे, ताकि कुछ मिली जा, पर तिथू पत्यां जो छडी करी होर कुछ नी मिला, क्योंकि फल देंणे दा सीजन नी था |
\v 14 कने यीशुऐ तिस रूखे जो बोलया, "अजे ला तेरा फल कोई बी कदी नी खाई सके | "कने तिसदे चेले सुंणा दे थे |
\s मंदरे ते व्यपारियाँ जो कडणा
\p
\v 15 फिरी सैह यरूशलेम च आया, कने मंदरे च गिया, कने ओथु जड़े लेण देण करा दे थे, तिना जो बाहर कडणा लग्गा, कने सर्राफां दे पीढ़े कने कबुतरां बेचणे बालयां दियां चौकियां पलटी दितियां |
\v 16 कने मंदरे ते कुसी जो बी बांडे लेई करी जाणा नी दिता |
\v 17 कने उपदेश देई करी तिना जो बोलया, " क्या ऐ लिखया नी हे की, मेरा घर सारियां जातियां ताईं प्राथना दा घर होणा हे ? पर तुसां तां इसयो डाकुआं दा घर बणाई रखया हे | "
\v 18 ऐ सुणी करी बड्डे याजक कने शास्त्री तिसयो मारणे दा मौका तोपणा लग्गे क्योंकि सैह तिसते डरदे थे, इस ताईं की सारे लोक तिस दे उपदेशां ने हेरान होंदे थे |
\v 19 कने संझ होंदे ई सैह शेहरे ते बाहर चली गे |
\s सुक्के अंजीरे दे रूखे ते शिक्षा
\p
\v 20 फिरी ब्यागा जालु सैह तिथू ते गे तां तिना तिस अंजीरे रूखे जो जड़ा दीकर सुकया दिखया |
\v 21 पतरसे जो सैह गल याद आई, कने तिनी तिसयो बोलया, " हे रब्बी, दिख | ऐ अंजीरे दा रुख जिसयो तू श्राप दितया था सैह सुकी गिया हे | "
\v 22 यीशुऐ तिसयो जबाब दिता की, परमेश्वरे पर भरोसा रखा |
\v 23 मैं तुसां ने सच्च बोलदा हे की जड़ा इस पहाड़े जो बोले की, ' एथू ते उखड़ी जा, कने समुद्रे च जाई पो, 'कने अपणे मने च कोई शक ना करे, पर भरोसा रखे, की जड़ा मैं बोलदा हे सैह होई जा, तां तिस ताईं सैह होई जाणा |
\v 24 इस ताईं मैं तुहान्जो बोलदा हे की जड़ा कुछ तुसां प्राथना करिके मंगा, तां भरोसा करी लिया की तुहान्जो मिली गिया, तां सैह तुहाड़े ताईं होई जाणा |
\v 25 कने जालु कदी तुसां खड़े होई करी प्राथना करदे न, तां अगर तुहाड़े मने च कुसी ताईं बैर बरोध हे, तां तिसयो माफ करी दिया, इस ताईं की तुहाड़ा स्वर्गीय पिता बी तुसां दे पापां जो माफ करी दे |
\v 26 पर अगर तुसां माफ नी करगे तां तुहाड़े पिता जड़ा स्वर्गे च हे, तिनी बी तुहाड़े अपराध माफ नी करणे |"
\s यीशुऐ दे हक पर सबाल
\p
\v 27 सैह फिरी यरूशलेम आऐ, जालु सैह मंदरे च गुमा दा था तां बड्डे याजक कने शास्त्री कने पुरनिये तिसदे बाल आये कने पूछणा लग्गे,
\v 28 " की तू ऐ कम्म कुस हके ने करदा हे ? कने तिजो ऐ हक कुनी दिता की तू ऐ कम्म करे ? "
\v 29 यीशुऐ तिना जो बोलया, " मैं बी तुहान्जो ते इको गल पूछदा हे, मिंजो जबाब दिया, तां मैं दसगा की ऐ कम्म मैं कुस हके ने करदा हे |
\v 30 यूहन्ना दा बपतिस्मा स्वर्गे दे पासे ते था की आदमिये  दे पासे ते था ? मिंजो जबाब दिया | "
\v 31 तालु सैह अपु चे गलाणा लग्गे की अगर असां बोलया की ' स्वर्गे दे पासे ते, ' तां तिनी बोलणा, ' फिरी तुसां तिस पर भरोसा कनी किता ? '
\v 32 अगर असां बोलया की, ' आदमिये  दे पासे ते, ' तां लोकां दा डर हे, क्योंकि सारे जाणदे थे की यूहन्ना सच्ची भविष्यद्वक्ता था |
\v 33 तिना यीशुऐ जो जबाब दिता, '' सांझो नी पता |" यीशुऐ तिना जो बोलया, " मैं बी तुहान्जो नी दसणा की ऐ कम्म मैं कुस हके ने करदा हे |"
\c 12
\s बुरे किसाना दा दृष्टान्त
\p
\v 1 फिरी सैह तिना ने दृष्टान्त च गल्लां करणा लगा, " कुनी आदमिये  दाखा दा बाग लगाया, कने तिसदे चारो पासे बाड़ लगाया, कने रस तईं कुण्ड कने गुम्मट बणाया, कने किसाना जो तिसदा ठेका देई करी परदेस चली गिया |
\v 2 फिरी जालू फल देणे दा मौसम आया तां तिनी अपणा इको सेवक किसाना बाल भेजया ताकि सैह किसाने ते धाखा दे बागे दे फलां दा हिसा लेई ओऐ |
\v 3 पर तिना तिसयो पकड़या कने मारी कुट्टी करी खाली हथ भेजी दिता |
\v 4 फिरी तिनी इको होर सेवक भेजया, तिना तिसदा सिर फोड़या कने तिसदी बेस्ती किती |
\v 5 फिरी तिनी इको होर जणे जो भेजया, कने तिना तिसयो मारी दिता | तां तिनी होर मतयां जो भेजया, पर किसाना तिना चे केईयां जो कुटया, कने केईयां जो मारी दिता |
\v 6 हुण इको ई रेई गिया था जड़ा तिसदा प्यारा जागत था, आखरी च तिनी अपणे जागते जो ऐ सोची करी तिना बाल भेजया की सैह मेरे पुत्रे दी इज्जत करगे |
\v 7 पर तिना किसाना अपु चे सलाह किती की, 'ऐई तां बारिस हे ', ओआ असां इसयो मारी दिंदे न, तां मीरास साड़ी होई जाणी |
\v 8 कने तिना तिसयो पकड़ी करी मारी दिता, कने दाखा दे बागे ते बाहर फेंकी दिता |
\v 9 " इस ताईं धाखा दे बागे दे मालिके क्या करणा ? तिनी आई करी तिना किसाना जो खत्म करणा, कने धखा दे बागे दा ठेका कुसी होरसी जो देंणा |
\v 10 तुसां क्या ऐ बचन पबित्र शास्त्रां च नी पढ़या, " जिस पथरे जो राजमिस्त्रियें बेकार बोलया था, सैह ई कुंणे दा सिरा बणया ;
\v 11 ऐ प्रभु ने किता, कने साड़िया नजरा च निराला हे ' | "
\v 12 तां तिना तिसयो पकड़ना चाया, क्योंकि सैह समझी गियो थे, तिनी साड़े बरोध च ऐ दृष्टान्त बोलया हे | पर सैह लोकां ते डरे, कने तिसयो छडी करी चली गे |
\s कैसरे जो कर देंणा
\p
\v 13 तालु तिना तिसयो गल्लां च फसाणे ताईं कई फरीसियां कने हेरोदियां जो तिस बाल भेजया |
\v 14 तिना आई करी तिसयो बोलया, "हे गुरु, सांझो पता हे की, तू सच्चा हे, कने कुसदी परबाह नी करदा हे, क्योंकि तू माणुआं दे मुऐ  दिखी करी गल नी करदा हे, तू तां परमेश्वरे दा रस्ता सचाइया ने दसदा हे | तां सांझो दस की क्या केसरे जो कर देंणा ठिक हे, की नी ?
\v 15 असां देन या ना देन ? "यीशुऐ तिना दा कपट जाणी करी तिना जो बोलया, "मिंजो कजो परखा दे न ? इको दीनार मिंजो बाल लेई करी ओआ, मैं तिसयो दिखें |"
\v 16 सैह लेई आऐ, कने तिनी तिना जो बोलया, "ऐ मूर्ति कने ना कुसदा हे ? "तिना बोलया, "कैसरे दा |"
\v 17 यीशुऐ तिना जो बोलया, "जड़ा कैसरे दा हे सैह कैसरे जो, कने जड़ा परमेश्वरे दा हे सैह परमेश्वरे जो दिया | "तालु सैह तिस पर बड़े हेरान होए |
\s पुनरुत्थान कने बयाह
\p
\v 18 फिरी सदूकियां भी, जड़े बोलदे न की मरयां चे जिन्दा होणा होंदा नी हे, तिना यीशुऐ बाल आई करी पुछया,
\v 19 " ओ गुरु, मूसा ने साड़े ताईं लिखया हे की अगर कुसी दा भाई बिना ओलादी मरी जा, कने तिस दी घरे बाली रेई जा, तां तिसदा भाई तिस दिया घरे बालिया ने बयाह करिके तिसदे ताईं बंश पैदा करे |
\v 20 सत भाई थे | पेहला भाई बयाह करिके बिना ओलादी मरी गिया |
\v 21 तां दुऐ भाईऐ तिसा जो बयाई लिया कने से बी बिना ओलादी मरी गिया, कने तियां ही तरिये बी किता |
\v 22 कने सतां भाईयां ने ओलाद नी होई | सारायां दे बाद सैह जनानी बी मरी गेई |
\v 23 जिन्दा होणे बाद सैह कुसदी घरे बाली होणी हे ? क्योंकि सैह सतां दी घरे बाली होई चुकियो थी |
\v 24 यीशुऐ तिना जो बोलया, " तुसां क्या इसा बजा ने भुला च तां नी पियो की तुसां ना तां पबित्र शास्त्रे जो जाणदे न, कने ना ई परमेश्वरे दिया शक्तियाँ जो ?
\v 25 क्योंकि जालु तिना मरयां चे जिन्दा होणा, तां तिना दे बयाह नी होणे ; सैह तां स्वर्ग च दूतां साईं होणे न |
\v 26 मरयां चे जिन्दा होणे दे बारे तुसां क्या मूसा दिया कताबा च झाड़ी दिया कथा च नी पड़या की परमेश्वरे तिसयो बोलया : " मैं अब्राहम दा परमेश्वर, कने इसहाक दा परमेश्वर, कने याकूब दा परमेश्वर हे ? "
\v 27 परमेश्वर मरयां दा नी हे, पर जिन्दया दा परमेश्वर हे, तुसां बड़ी बडिया भुला च न | "
\s सबते बडा हुक्म
\p
\v 28 कने शास्त्रियां चे इकी आई करी तिना जो गल बात करदे सुणाया, कने ऐ जाणी करी की यीशुऐ तिना जो ठिक तरीके ने जबाब दिता हे, कने तिसयो पुछया, सारायां ते बडा हुक्म कुण दिया हे ? "
\v 29 यीशुऐ जबाब दिता, "सब हुक्मा ते मेन हुक्म ऐ हे: 'ओ इस्राएल सुण | प्रभु साड़ा परमेश्वर इको ही प्रभु हे,
\v 30 कने तू अपणे प्रभु परमेश्वर ने अपणे सारे मने ने, कने अपणे सारे प्राणा ने, कने अपणिया सारिया अकला ने, कने अपणिया सारिया शक्तियाँ ने प्यार रखनयो |'
\v 31 कने दूजा ऐ हे, ' की तू अपणे पड़ोसियां ने अपणयां साईं प्यार रखणा | ' इसदे बडा होर कोई हुक्म नी | "
\v 32 शास्त्रिऐ तिसयो बोलया, " ओ गुरु, बिलकुल ठिक | तू सच्च बोलया हे सैह इको ई हे, कने तिसयो छडी करी होर कोई नी हे |
\v 33 कने तिसने सारे मन, कने सारिया अकला ने, कने सारे प्राणा ने, कने सारिया शक्तियाँ सोगी प्यार रखणा, कने पड़ोसियां ने अपणयां साईं प्यार रखणा, ऐ सारे बलियाँ कने बलिदाना ते बदी करी हे | "
\v 34 जालु यीशुऐ दिखया की तिनी समझी करी जबाब दिता, तां यीशुऐ तिसयो बोलया, " तू परमेश्वरे दे राज्य ते दूर नी हे | " कने फिरी होर कुसी जो तिसते कुछ होर पूछणे दी हिम्मत नी होई |
\s मसीह कुसदा पुत्र हे
\p
\v 35 फिरी यीशुऐ मंदरे च उपदेश करदे होऐ बोलया की, "शास्त्री कियां बोलदे न की मसीह दाऊद दा पुत्र हे ?
\v 36 दाऊदे तां अपु ई पबित्र आत्मा च होई करी बोलया हे: 'प्रभुऐ मेरे प्रभु ने बोलया, " मेरे सजे पासे बेठ, जालु दीकर मैं तेरे दुशमणा जो तेरे पैरां हेठ नी करी दे |"
\v 37 "दाऊद तां अपु ई तिसयो प्रभु बोलदा हे, फिरी सैह तिसदा पुत्र कियां होया ? "कने लोक तिसयो बड़े मजे ने सुणदे थे |
\s शास्त्रियां ते साबधान
\p
\v 38 तिनि अपणे उपदेश च तिना ने बोलया, "शास्त्रियां ते साबधान रिया, जड़े लम्बे कपड़े पाई करी फिरणा कने बजारां च नमस्ते,
\v 39 कने आराधनालयां च मेन-मेन आसन कने खांदे बेले मेन-मेन जगा चांहदे न |
\v 40 सैह विधवां दे घरां जो खाई जांदे न, कने दसणे ताईं बड़ी देरा दीकर प्राथना करदे न, तिना जो जादा सजा मिलणी हे |"
\s कंगाल विधवा दा दान
\p
\v 41 सैह मंदरे दे भंडारे सामणे बेई करी दिखा दा था की लोग मंदरे दे भंडारे च कियां पैसा पांदे न, कने मते अमिरां बड़ा कुछ पाया |
\v 42 इतणे च इको गरीब बिधवा आई करी दो दमड़ियान, जड़ियां इको अधेले दे बराबर होंदिया न सैह भंडारे च पाईयां |
\v 43 तालु तिनी अपणे चेलयां जो अपणे बखे सदी करी बोलया, "मैं तुसां ने सच्च बोलदा कि इस मंदरे दे भंडारे च जितणयां बी दान पाया हे तिना सारयां ते बदी करी इना गरीब बिधवा पाया हे,
\v 44 क्योंकि सारायां अपणे बंद पेसेयां चे पाया हे, पर इना अपणे घाटे चे जड़ा कुछ तिसा बाल था, मतलब की अपणी सारी कमाई पाई दिती हे |"
\c 13
\s मंदरे दे विनाश दी भविष्यवाणी
\p
\v 1 जालु सैह मंदरे ला निकला दा था तां तिसदे चेलेयाँ चे इक्की तिसयो बोलया, " ओ गुरु, दिख, कितणे बड्डे पत्थर न कने कितणे-कितणे बड्डे घर न | "
\v 2 यीशुऐ तिसयो बोलया, " तुसां क्या इना बड्डे-बड्डे घरां जो दिखा दे न: एथू इको पत्थर बी नी बचणा हे जड़ा डेंहणा नी है |"
\s संकट कने क्लेश
\p
\v 3 जालु सैह जैतून दे पहाड़े पर मंदरे दे सामणे बैठया था, तां पतरसे कने याकूब कने यूहन्ना कने अन्द्रिया से अलग जाई करी तिसते पुछया,
\v 4 "सांझो दस ऐ गल्लां कालू होंणीयां न ? कने जालु ऐ सारियां गल्लां पुरियाँ होणा लगियां होंगिया तां तिस बेले दा क्या निशान होणा हे ?
\v 5 यीशु तिना ने बोलणा लग्गा, ध्यान रख्यो की तुहान्जो कोई भटकाऐ ना |
\v 6 मतयां मेरे नाए ने आई करी बोलणा की 'मैं सैह ई है | ' कने मतयाँ जो भटकाणा हे |
\v 7 जालु तुसां लड़ाईयां, कने लड़ाईयां दियां गल्लां सुणगे तां डरदे मत ; क्योंकि इना दा होणा जरूरी है, पर तिस बेले अंत नी होणा हे |
\v 8 क्योंकि जातियां ने जातियां कने राज्य ने राज्यां लड़ाईयां करणी हे | कने हर कुथी हिलण होणे न कने अकाल पोंणे न | एथू ला तां दुख तकलिफां दी शुरूआत होंणी हे |
\v 9 " पर तुसां अपणे बारे च ध्यान रखा, क्योंकि लोकां तुहान्जो सभां च देंणा कने तुहान्जो पंचाईताँ च मार पोंणी, कने मेरिया बजा ने तुहान्जो हाकिमा कने राजयां दे सामणे खड़े किते जाणे न, ताकि तिना ताईं गबाई हो |
\v 10 पर जरूरी हे की पेहले सुसमाचार सबना जातियां च प्रचार होऐ |
\v 11 जालु सैह तुहान्जो लेई जाई करी सौंपगे, तां तुसां पेहले ई चिंता मत करदे, की असां क्या बोलणा हे | पर जड़ा कुछ तुहान्जो तिस बेले दसया जाणा हे, सेई बोलनयो, क्योंकि बोलणे बाले तुसां नी न, सैह तां पबित्र आत्मा हे |
\v 12 कने भाईऐ-भाईऐ जो, कने बबे जो पुत्रे मारणे ताईं सोंपणा, कने बच्चयां मां बबां दे खिलाफ होई करी तिना जो मरवाई देंणा हे |
\v 13 मेरे नाऐ दिया बजा ने सारे लोकां तुसां ने बैर करणा हे, पर जड़ा आखरी दीकर सबर रखगा, तिसदा ही उद्धार होणा हे |
\s महासंकट काल
\p
\v 14 ''जालु तुसां तिसा उजाड़ने बालियां चिजा जो जिथू ठिक नी हे तिथू दिखी लेंगे, (पढ़ने बाला समझी ले) तालु जड़ा यहूदियां च होऐ, सैह पहाड़ां पर नसी जान |
\v 15 जड़ा छती पर होऐ , सैह अपणे घरे ते कुछ लेणे ताईं ना थले ना उतरे, कने ना ई अंदरे जो जान |
\v 16 कने जड़ा खेतरां च होन, सैह अपणे कपड़े लेंणे ताईं पिच्छे ना बापस ओऐ |
\v 17 तिना दिना च जड़ी गर्भबती कने दूध पियांदी होंगी, तिना ताईं हाय |
\v 18 कने प्राथना करा ताकि ऐ सब किठा ना हो |
\v 19 क्योंकि सैह दिन ऐसे दुखे दे होणे न, की ऐसा संसारे दे शुरू होंणे ते जालू परमेश्वरे संसार बणाया था तालू ते लेई करी हले दीकर कदी नी होया होणा हे, कने ना कदी फिरी होंणा हे |
\v 20 अगर प्रभु तिना दिना जो नी घटादां, तां कोई आदमी बी नी बचदा, पर तिना चुणयो दिया बजा ने तिना रोजां जो घटाया, जड़े तिनी चुणया न |
\v 21 अगर तिस बेले अगर कोई तुसां जो बोले, ' की दिखा, मसीह एथू हे | या ' दिखा, ओथु हे | तां भरोसा मत करदे |
\v 22 क्योंकि झूठे मसीह कने झूठे भविष्यद्वक्ता उठी खडूणां हे, कने तिना निशाण कने अनोखे कम्म दसणे न की अगर होई सके तां चुणयां जो बी भटकाई देंन |
\v 23 पर तुसां ध्यान रखा, दिखा, मैं तुहान्जो सारियां गल्लां पेहले ई बोली दितियां न |
\s आदमिये  दे पुत्रे दा दोबारा ओंणा
\p
\v 24 " तिना दिना च, तिस कलेशे दे बाद सुरज च अंधेरा होई जाणा, कने चन्द्रमे लौ नी देंणी ;
\v 25 " अम्बरे ते तारायां पेई जाणा, कने अम्बरे दियां शक्तियाँ हिलाईयां जाणियां |
\v 26 तालु लोकां आदमिये  दे पुत्रे जो बड़िया सामर्थ्य कने महिमा सोगी बदला ते ओंदे दिखणा हे |
\v 27 तिस बेले तिनी अपणे दूतां जो भेजी करी, धरतिया दे इस कोणे ते लेई करी अम्बरे दे आखरी कोंणे दीकर कने चारों दिशां ते अपणे चुणयो लोकां जो किठे करणा हे |
\s अंजीर दे रूखे दा उदाहरण
\p
\v 28 " अंजीर दे रूखे ते ऐ दृष्टान्त सिखा, जालु तिस दियां डालियाँ कोमल होई जांदिया न, कने पत्ते निकलना लगदे न, तां तुसां जो पता लगी जांदा हे गर्मियां ओंणे बालियाँ न |
\v 29 इयां ही जालु तुसां इना गल्लां जो होंदे दिखन, तां जाणी लिया, की सैह ओंणे बाला हे, बस दरबाजे पर ई आई रिया हे |
\v 30 मैं तुसां ने सच्च बोलदा हे, जालु दीकर ऐ सारियां गल्लां नी होदियाँ न, तालु दीकर ऐ लोक जांदे रेंणे |
\v 31 अम्बर कने धरती टली जांगे न पर, पर मेरियां गल्लां कदी नी टलनिया न |
\s जागदे रिया
\p
\v 32 " तिस रोजे या तिसा घड़िया दे बारे च कोई बी नी जाणदा हे, ना स्वर्गे दे दूत कने ना ई पुत्र, पर सिर्फ पिता जाणदा हे |
\v 33 दिखा, जागदे कने प्राथना करदे रिया ; क्योंकि तुहान्जो नी हे पता की सैह बगत कालू ओंणा हे |
\v 34 ऐ तिस आदमिये  दी हालत हे, जड़ा परदेस जांदे बेले अपणा घर छडी जाऐ, कने अपणे नोकरां जो हक दे, कने सारयां जो अपणा-अपणा कम्म दसी दे, कने द्वार पालां जो जागदे रेंणे दा हुक्म दे |
\v 35 इस ताईं जागदे रिया, क्योंकि तुहान्जो नी पता की तुहाड़े घरे दे मालिके कालू ओंणा हे, संझा जो या अधिया राती जो, या मुर्गे दिया बांगा देंणे दे बेले या ब्यागा जो |
\v 36 इयां नी होऐ की सैह अचानक आई करी तुहान्जो सुतया दिखे |
\v 37 कने जड़ा मैं तुहान्जो बोलदा हे, सैह ई सारायां जो बोलदा हे, की जागदे रिया |"
\c 14
\s यीशुऐ दे खिलाफ साजिश
\p
\v 1 दो दिना बाद फसह कने अखमीरी रोटिया दा त्योहारे होणें बाला था | कने बड्डे याजक कने शास्त्री इसा गल्ला दिया तोपा च थे की तिसयो कियां धोखे ने पकड़ी करी मारी देन |
\v 2 पर बोलदे थे की, " त्योहारे दे रोजे नी, कुथी इयां ना हो की लोकां च रोला नी पेई जा |
\s बैतनिय्याह च यीशु दा अभ्यंजन
\p
\v 3 जालु सैह बैतनिय्याह च शमौन कोढ़िये दे घरे रोटि खांणा बेठया था, तां इको जनानी संगमरमर दे भांडे च जटामांसी दा बड़ा मेंहगा सुचा इत्र लेई करी आई, कने बांडे जो तोड़ी करी सारा इत्र तिसदे सिरे पर नियोरी दिता |
\v 4 पर केई लोक मने च बोलणा लग्गे, " इस इत्रे दा कजो सत्यानाश किता ?
\v 5 क्योंकि इस इत्रे जो तीन सौ दिनारां ला जादे रेटे पर बेचिकरी गरीबां जो बंडी सकदे थे | " कने सैह तिसा जो झिड़का देंणा लग्गे |
\v 6 यीशुऐ बोलया, " इसा जो छडी दिया, इसा जो कजो तंग करा दे न ? इना तां मिंजो ने खरा ई किता हे |
\v 7 गरीब तां हमेशा तुहाड़े सोगी रेंदे न, कने तुसां तिना ने जालु मर्जी खरा करी सकदे न, पर मैं तुहाड़े सोगी सदा नी रेंणा हे |
\v 8 जड़ा कुछ सैह करी सकदी थी, तिना किता, तिना मिंजो दबाणे दिया तेयारिया ला पैहले ई मिंजो पर इत्र मलया हे |
\v 9 मैं तुसां ने सच्च बोलदा हे, की सारे संसार च जिथू बी सुसमाचार दा प्रचार होंगा, ओथु तीसा दे इस कम्मे दी चर्चा बी तिसा दिया यादा च किती जाणी हे | "
\s यहूदा दा धोखा देंणा
\p
\v 10 तालु यहूदा इस्करियोती जड़ा चेलयां चे इको था, सैह यीशुऐ जो पकड़ाणे ताईं बड्डे याजकां बाल गिया |
\v 11 सैह ऐ सुणी करी खुश होए, कने तिसयो पेसे देंणे जो मने, कने सैह यीशु जो पकड़ाणे दा मोका तोपणा लग्गा |
\s चेलयां सोगी फसह दा आखरी भोज
\p
\v 12 अखमीरी रोटिया दे त्योहारे दे पेहले दिने, जिस रोजे फसह दी बलि दिंदे थे, तिसदे चेलयां तिसयो पुछया, " तू कुथु खांणा चाहंदा हे, की जिथू जाई करी असां तेरे ताईं फसह दे खांणे दी तयारी करन ? "
\v 13 तिनी अपणे दो चेलयां जो ऐ बोली करी भेजया, की शेहरे जा, कने तिथू तुहान्जो इको आदमी घड़े चुकी करी चलया मिलणा, तिसदे पिच्छे चली जानयो |
\v 14 कने सैह जिस घरे जो जांगा, तिस घरे दे मालिके जो बोलयो : ' गुरु बोलदा हे, की मेरा परोंणया बाला कमरा कुथु हे जिथू में चेलयां सोगी फसह खां ? '
\v 15 तिनी तुहान्जो इको सजया सजाया कने तेयार कितया बडा कमरा दसी देंणा हे, कने तुसां ओथु साड़े ताईं तेयारी करा | "
\v 16 चेले निकली करी नघरे च आये कने जियां तिनी तिना जो बोलया था, तियां ई था, कने तिना फसह तेयार किता |
\v 17 जालु संझ होई, तां सैह चेलयां सोगी आया |
\v 18 कने जालु सैह रोटि खाणां बेठयो थे, तां यीशुऐ बोलया, " मैं तुसां ने सच्च बोलदा हे, की तुहान्जो चे इकी जणे, जड़ा मेरे सोगी रोटि खा दा हे, तिनी मिंजो पकड़ावाणा हे | "
\v 19 तिना पर उदासी छाई गेई कने सैह इको-इको करी के तिस ने बोलणा लग्गे, "क्या सैह मैं हे ?"
\v 20 यीशुऐ तिना जो बोलया, " सैह बाहरां चे इको हे, जड़ा मेरे सोगी थालिया च हथां पांदा हे |
\v 21 क्योंकि आदमिये  दा पुत्र तां, जियां तिसदे बारे च लिखया हे, जांदा ई हे ; पर तिस आदमिये  पर हाय हे जिनी सैह पकड़वाणा हे ! अगर तिस आदमिये  दा जन्म ई नी होया होंदा तां तिसदे ताईं खरा होंदा |"
\s प्रभु भोज
\p
\v 22 कने जालु सैह खा दे थे तां यीशुऐ रोटि लेई, कने आशीष मंगी करी तोड़ी, कने तिना जो दिती, कने बोलया, "लिया, ऐ मेरा शरीर हे |"
\v 23 फिरी तिनी कटोरा लेई करी धन्यबाद किता, कने तिना जो दिता, कने तिना सारायां तिस कटोरे च पीता |
\v 24 कने यीशुऐ तिना जो बोलया, " ऐ मेरा बाचा दा सैह खून हे, जड़ा मतयां ताईं बहाया जांदा हे |
\v 25 मैं तुहान्जो ने सच्च बोलदा हे, धाखा दा रस तिस दिने दीकर नी पिंगा, जालु दीकर परमेश्वरे दे राज्य च नोआ नी पी लेंगा |"
\v 26 फिरी सैह भजन गाई करी बाहर जैतून दे पहाड़े पर गे |
\s पतरसे दे मना करणे दी भविष्यवाणी
\p
\v 27 तालु यीशुऐ तिना जो बोलया, " तुसां सारयां ठोकर खाणी हे, क्योंकि लिखया हे : ' मैं रखवाले जो मारणा कने भेडां तितर बितर होई जाणा हे | '
\v 28 पर मैं जिन्दा होणे ते बाद तुहान्जो ते पेहले गलील च पूजणा हे | "
\v 29 पर पतरसे तिसयो बोलया, " अगर सारे ठोकर खांगे तां खांगे, पर मैं कदी ठोकर नी खाणी हे | "
\v 30 यीशुऐ तिसयो बोलया, " मैं तिजो ने सच्च बोलदा हे, की अज ई तू इसा राती मुर्गे जो दो बार बांग देणे ला पेहले तू मिंजो ते तीन बरी मुकरी जाणा हे | "
\v 31 पर तिनी होर बी जोर देई करी बोलया, " अगर मिंजो तेरे सोगी मरणा बी पोंगा तमी मैं तिजो ते कदी नी मुकरणा हे | '' इयां ई बाकी सारयां बी बोलया |
\s गतसमनी च प्राथना
\p
\v 32 फिरी सैह गतसमनी नाए दिया इकी जगा पर आये, कने तिनी अपणे चेलयां जो बोलया, " एथू बेई रिया, जालु दीकर मैं प्राथना करे |
\v 33 कने सैह पतरस कने याकूब कने यूहन्ना जो अपणे सोगी लेई गिया, कने सैह बड़ा ई अधीर कने बेचेन होणा लग्गा,
\v 34 कने तिना ने बोलया, " मेरा मन बड़ा उदास हे, एथू दीकर की मैं मरणे बाला हे, तुसां एथू रुका कने जागदे रिया |"
\v 35 फिरी सैह थोड़ा अंगे गिया, कने धरतिया पर पेई करी प्राथना करणा लगा, की अगर होई सके तां ऐ घड़ी मिंजो ते टली जा |
\v 36 कने बोलया, "हे बापू, हे पिता, तिजो ते सब कुछ होई सकदा हे, इस कटोरे जो मेरे बखे ते हटाई ले, तमी जदिया मैं चाहंदा हे तियां नी हो, पर जड़ा तू चाहंदा हे तियां ई हो | "
\v 37 फिरी जालू सैह बापस आया कने तिना जो सुतया दिखी करी तिनी पतरसे जो बोलया, " हे शमौन, तू सुतया हे ? तू इको घड़ी बी नी जागदा रेई सकया ?
\v 38 जागदे कने प्राथना करदे रिया ताकि तुसां परीक्षा च नी पोंन | आत्मा तां तेयार हे, पर शरीर कमजोर हे | "
\v 39 कने सैह फिरी चली गिया, कने सैह ई बोली करी प्राथना किती |
\v 40 कने तिनी फिरी आई करी तिना जो सुतया दिखया, क्योंकि तिना दियां अखी निन्द्रा ने भरूइयां थियां, कने तिना नी पता था की तिसयो क्या जबाब देंन |
\v 41 फिरी तीजी बरी आई करी तिना जो बोलया, " हुण सोंदे रिया कने अराम करा, बस सैह घड़ी आई गेई हे ; दिखा आदमिये  दा पुत्र पापियां दे हथे पकड़या जांदा हे |
\v 42 उठा कने चला | दिखा, मिंजो पकड़बाणे वाला बखे आई रिया हे | "
\s यीशुऐ दा धोखे ने पकड़ाया जाणा
\p
\v 43 सैह ऐ बोला दा ई था की, यहूदा जड़ा बाहरां चेल्यां चे इको था, सैह अपणे सोगी बड्डे याजकां कने शास्त्रियां कने पुरनिया कने मते लोकां जो तलवारां कने डांगा लेई करी आई आया |
\v 44 कने यीशुऐ जो पकड़ाणे वाले तिना जो ऐ दसया था, की जिसदा मैं चूमी लेंगा सैह ई यीशु हे, तिसयो पकड़ी करी डंगे ने लेई जानयो |
\v 45 कने सैह आया कने तिनी जट तिसदे बखे जाई करी बोलया, "हे रब्बी | " कने तिसदियां बड़ियां चुमियाँ लियां |
\v 46 तालु तिना तिसयो पकड़ी लिया |
\v 47 जड़े तिसदे बखे खड़ुतयो थे, तिना चे इकी तलवार कडी कने महायाजक दे नोकरे पर चलाई दिती कने तिसदे कन्न उड़ाई दिते |
\v 48 यीशुऐ तिना जो बोलया, "तुसां क्या मिंजो डाकू समझी करी तलवारां कने डांगा लेई करी आयो न ?
\v 49 मैं तां रोज ई मंदरे च तुहाड़े सोगी रेई करी उपदेश दिंदा था, तालु तां तुसां मिंजो नी पकड़या : पर ऐ इस ताईं होया की पबित्र शास्त्रां दियां गल्लां पुरियां होन | "
\v 50 जालू ऐ होया तां तिसदे सारे चेले तिसयो छडी करी नसी गे |
\v 51 इको जवान अपणे नंगे शरीरे पर चादर ओढी करी तिसदे पिच्छे चली पिया ; कने लोकां तिसयो पकड़ी लिया |
\v 52 पर सैह चादरा छडी करी नंगा नठी गिया |
\s महासभा दे सामणे यीशु
\p
\v 53 फिरी सैह यीशुऐ जो महायाजक बाल लेई आये ; कने सारे बड्डे याजक कने पुरनिये कने शास्त्री ओथु किठे होई गे |
\v 54 पतरस दुरे-दुरे ते तिसदे पिच्छे-पिच्छे आया कने महायाजक दे अंगणे च जाई करी, प्यादां सोगी बेई करी अग तपणा लगी पिया |
\v 55 बड्डे याजक कने सारी महासभा यीशुऐ जो मारी देंणे ताईं तिस दे खिलाफ च गबाई या दिया तोपा च थे, पर तिना जो कोई गबाई नी मिली |
\v 56 क्योंकि मते लोक तिसदे खिलाफ च झुठियां गबाई यां देदे थे, पर तिना दियां गबाई यां इको दियां नी थियां |
\v 57 तालु केईयां लोकां उठी करी तिसदे खिलाफ ऐ झूठी गबाई दिती,
\v 58 "असां इसयो ऐ बोलदे सुणाया हे की मैं इस हथे ने बणयो मंदरे जो ढाई देंणा, कने तरें रोजां च दूजा मंदर बणागा, जड़ा हथा ने नी बणया होणा हे |"
\v 59 ऐ गबाई बी तिना दी इको देई नी निकली |
\v 60 तालु महायाजक बिच खड़ाई करी यीशुये ते पुछया, तू कोई जबाब कनी दिंदा ? ऐ लोक तेरे खिलाफ क्या गबाई देदे न ?
\v 61 पर सैह चुप ई रिया, कने तिनी कोई जबाब नी दिता : महायाजक तिसयो फिरी पूछया, " तू क्या तिस परम धन्य दा पुत्र मसीह हे ? "
\v 62 यीशुऐ बोलया, " हां मैं हे : कने तुसां आदमिये  दे पुत्रे जो सबते शक्ति शाली दे सजे पासे बेठयों, कने अम्बरे दे बदलां सोगी ओंदे दिखणा हे |"
\v 63 तालु महायाजक अपणे कपड़े फाड़ी करी बोलया, " हुण सांझो गबाहां दी क्या जरूरत हे ?
\v 64 तुसां ऐ निंदा सुणी, तुहाड़ी क्या राये हे ? " तिना सारायां बोलया इसयो मारी दिया |
\v 65 तालु कोई तां तिस पर थूकणा लग्गे, कने कोई तिसदा मु ढकणा कने मूके मारणा, कने बोलणा लग्गे, भविष्यद्वाणी कर | "कने प्यादयां तिसयो पकड़ी करी थप्पड़ मारे |
\s पतरस दा मना करणा
\p
\v 66 जालु पतरस थले अंगणे च था, तां महायाजक दिया नोकराणियां चे इको ओथु आई,
\v 67 कने तिना पतरसे जो अग तपदे दिखया कने तिसयो ध्याने ने दिखी करी बोलणा लग्गी, "तू बी तां इस यीशु नासरी सोगी था |"
\v 68 सैह मुकरी गिया, कने बोलणा लग्गा, मैं नी जाणदा इसयो कने मिंजो नी पता की तू क्या बोला दी हे | फिरी सैह बाहर बरांडे च गिया, कने मुर्गे बांग दिती |
\v 69 सैह दासी बखे खड़ुतयो बंदयां ने फिरी बोलणा लग्गी, की ऐ तिना चे ही इको हे |
\v 70 पर सैह फिरी मुकरी गिया | कने थोड़िया देरा बाद तिना जड़े बखे खड़ुतया थे पतरसे जो बोलया, " पक्का तू तिना चे ई इको हे, क्योंकि तू गलीली भी हे | "
\v 71 तालु सैह कसमां खाणां लग्गा, की जिस आदमिये  दी तुसां गल करा दे न तिसयो मैं नी जाणदा |
\v 72 तां तालू मुर्गे दुजी बरी बांग दिती : तालू पतरसे जो यीशुऐ दी गल जड़ी यीशुऐ तिसयो बोलियो थी सैह याद आई, "की मुर्गे जो दो बार बांग देंणे ते पेहले तू मिंजो तीन बरी मुकरणा हे |" सैह इसा गल्ला जो सोची करी रोणा लगा |
\c 15
\s पिलातुस दे सामणे यीशु
\p
\v 1 कने ब्याग होंदे ई जट तिना बड्डे याजकां, कने पुरनियां, कने शास्त्रियां सारिया महासभा ने सलाह करिके यीशुऐ जो बनया, कने तिसयो लेई जाई करी पिलातुस दे हबाले करी दिता |
\v 2 कने पिलातुसे तिसयो पुछया, " क्या तू यहूदियां दा राजा हे ?" तिनी तिसयो जबाब दिता, "तू अपु तां बोला दा हे |"
\v 3 कने बड्डे याजक तिस पर बड़ियां गल्लां दा दोष ला दे थे |
\v 4 पिलातुसे तिसयो फिरी पुछया, "तू क्या कोई जबाब नी देंणा हे, दिख ऐ तिजो पर कितणियां गल्लां दा दोष ला दे न ? "
\v 5 यीशुऐ फिरी कोई जबाब नी दिता, ऐथू दीकर की पिलातुस बड़ा हेरान होया |
\s मौत दी सजा दा हुक्म
\p
\v 6 पिलातुस तिस त्योहारे दे रोजे कुसी इकी केदिये जो तिना ताईं छडी दिंदा था, जिसयो सैह छुड़ाणा चांहदे होन |
\v 7 कने बरअब्बा नाऐ दा इको आदमी तिना बलवाईयां सोगी केदी था, जिना बलवे च हत्या कितियो थी |
\v 8 कने भीड़ उपर जाई करी तिस ने बिणती करणा लग्गी, की जड़ा तू साड़े ताईं करदा आया हे तियां ई साड़े ताईं कर |
\v 9 पिलातुसे तिना जो जबाब दिता, क्या तुसां चांहदे न की मैं तुहाड़े ताईं यहूदियां दे राजे जो छडी दें ?
\v 10 क्योंकि सैह जाणदा था, की बड्डे याजकां तिसयो जलनिया ने पकड़ाया था |
\v 11 पर बड्डे याजकां लोकां ने बोलया की तुसां बोला की बरअब्बा जो साड़े ताईं छडी दे |
\v 12 ऐ सुणी करी पिलातुसे तिना ते फिरी पुछया, " तां जिसयो तुसां यहूदियां दा राजा बोलदे न, तिसदा मैं क्या करे ?"
\v 13 सैह जोरे ने बोलणा लग्गे, "तिसयो क्रूसे पर चड़ाई दे | "
\v 14 पिलातुसे तिना जो बोलया, " कजो इनी क्या बुरा कितया हे ? " पर सैह होर बी जोरे ने बकणा लग्गे की, " इसयो क्रूसे पर चड़ाई दे | "
\v 15 तालू पिलातुसे भिड़ा जो खुश करणे ताईं बरअब्बा जो तिना ताईं छडी दिता, कने यीशुऐ जो कोड़े लगबाई करी क्रूसे पर चढ़ाणे ताईं लोकां दे ह्बाले देई दिता |
\s सिपाईयां दा यीशुये दी बेस्ती करणा
\p
\v 16 सिपाई तिसयो किले दे अंदरे बाले अंगणे च लेई गे जिसयो प्रीटोरियुम बोलदे न, कने सारिया पलटना जो सदी लेई आये |
\v 17 कने तिना तिसयो बैंजणी रंगे दे कपड़े पेहनाये कने कंडया दा मुकट बणाई करी तिसदे सिरे पर रखया,
\v 18 कने सैह ऐ बोली करी तिसयो नमस्ते करणा लग्गे, "ओ यहूदियां दे राजा, नमस्ते | "
\v 19 सैह तिसदे सिरे पर सरकंडे ने मारदे, कने तिस पर थुकदे, कने गोडे भार बेई करी तिस यो नमस्ते करदे रे |
\v 20 जालु सैह तिसदा मजाक उड़ाई बैठे, तां तिना सैह बैंजणी कपड़े उतारी करी तिसदे अपणे कपड़े तिसयो पेहनाऐ, फिरी तिसयो क्रूसे पर चढ़ाणे ताईं बाहर लेई गे |
\s यिशुये जो क्रूसे पर चड़ाया जाणा
\p
\v 21 सिकन्दर कने रुफुस दा पिता शमौन, सैह इको कुरेनी आदमी था, सैह ग्रांऐ ते ओआ दा था कने सैह तिथु ते निकलया, कने तिना तिसयो बेगार च पकड़या ताकि सैह तिसदे क्रूसे जो चुकी लेई चले |
\v 22 सैह यीशुऐ जो गुलगुता नाए दिया जगा पर लेई आये, जिसदा मतलब हे खोपड़ी दी जगा |
\v 23 तिथू तिसयो मुर्र मिलाई करी धाखरस देंणा लग्गे, पर तिनी नी पिता |
\v 24 फिरी तिना तिसयो क्रूसे पर चढ़ाया, कने तिसदे कपड़यां ताईं चिठियां पाईयां, की कुस्यो क्या मिले, कने कपड़यां जो बंडी लिया |
\v 25 कने इको पहर दिन चढ़या था, जालु तिना तिसयो क्रूसे पर चढ़ाया |
\v 26 कने तिसदा दोष पत्र तिस पर टंगी दिता की " यहूदियां दा राजा " |
\v 27 तिना तिसदे सोगी दो डाकू, इको तिसदे सजे पासे कने इको तिसदे खबे पासे क्रूसे पर चढ़ाऐ |
\v 28 [तालु पबित्र शास्त्रे दा सैह बचन की सैह अपराधियां सोगी गिणया गिया, सैह पुरा होया |]
\v 29 कने रस्ते च जाणे बाले सारे सिर हिलाई-हिलाई करी तिसदी ऐ बोली करी निंदा करदे थे, "वाह ओ | मंदरे जो ढांणे बाले, कने तिना रोजां च बणाणे बाले |
\v 30 क्रूसे ते उतरी करी अपणे आपे जो बचाई ले |"
\v 31 इयां ई बड्डे याजक बी, शास्त्रियां सोगी मजाके च बोलदे थे, "की इनी होरनी जो बचाया, पर अपणे आपे जो नी बचाई सकदा |
\v 32 इस्राएल दे राजा, मसीह, हुण क्रूसे ते उतरी ओऐ तां असां दिखी करी भरोसा करी लेंगे |" कने जड़े तिस सोगी क्रूसे पर चढ़ायो थे, सैह बी तिसदी निंदा करदे थे |
\s यीशुऐ दा प्राण छडणा
\p
\v 33 दोपेर होई तां सारे देशे च नेहेरा होई गिया, कने तिजे पेहरे दीकर रिया |
\v 34 तिजे पेहर यीशुऐ बड़े जोरे ने पुकारी करी बोलया, "इलोई, इलोई, लमा शबक्तनी ?" जिसदा मतलब हे, "हे मेरे परमेश्वर, हे मेरे परमेश्वर, तू मिंजो कजो छडी दिता ?"
\v 35 जड़े बखे खड़ुतया थे, तिना चे कुछ जणे सुणी करी बोलणा लग्गे, "दिखा, ऐ एलिय्याह जो पुकारा दा हे |"
\v 36 कने इको जणा दौड़ी करी गिया कने तिनी स्पंज लेई करी सिरके च डुबाया, कने सरकंडे पर रखी करी तिसयो चुसाया, कने बोलया, "रुकी जा, दिखदे न की, एलिय्याह इसयो उतारणे ताईं ओंदा हे की नी |"
\v 37 तालु यीशुऐ बड़े जोरे ने बोली करी प्राण छडी दिते |
\v 38 कने मंदरे दा परदा उपरे ते थले दीकर फटी गिया कने तिसदे दो टुकड़े होई गे |
\v 39 जड़ा सूबेदार तिसदे सामणे खड़ुतया था, तिनी जालू तिसयो इयां प्राण छडदे दिखया, तां तिनी बोलया, "सची ऐ आदमी, परमेश्वरे दा पुत्र था | "
\v 40 कने केई जनानिया बी दुरे ते दिखा दियां थियां : तिना चे इको मरियम मगदलीनी, कने छोटा याकुब कने योसेस दी मा मरियम, कने सलोमी थी |
\v 41 जालु सैह गलील च था तां सैह तिसदे पिच्छे चलदियां थियां, कने तिसदी सेवा करदियां थियां, कने होर बी मतियाँ जनानिया थियां, जड़ियाँ तिसदे सोगी यरूशलेम च आईयां थियां |
\s यीशुऐ दा दबया जाणा
\p
\v 42 जालु संझ होई गेई, तां इस ताईं की सैह तेयारिया दा दिन था, जड़ा सब्ते दे इको रोज पेहले होंदा हे,
\v 43 अरिमतिया दा रेंणे बाला यूसुफ आया, जड़ा प्रतिष्ठित मंत्री कने अपु बी परमेश्वरे दे राज्य दी नियाल रखदा था | सैह हिम्मत करिके पिलातुस बाल गिया कने तिनी यीशुऐ दी लाश मंगी |
\v 44 पिलातुस हेरान होया, की सैह इतणी तोलि मरी गिया, कने तिनी सुबेदारे जो सदी करी पूछया, की क्या तिसयो मरयो बड़ी देर होई ?
\v 45 जालु तिनी सुबेदारे ते हाल पता करी लिया, तां तिनी लाश युसुफे जो दवाई दिती |
\v 46 तालु तिनी इको मलमल दी चादर खरीदी, कने लाश उतारी करी तिसा चादरा च लपेटी, कने कबरां च रखया कने सैह कबर चट्टाना पर बणाईयो थी, कने तिनी कबरां दे मुए पर इको पथर रखी दिता |
\v 47 कने मरियम मगदलीनी कने योसेस दी मा मरियम दिखा दियां थियां की सैह कुथू रखया हे |
\c 16
\s यीशुऐ दा पुनरुत्थान
\p
\v 1 जालु सब्ते दे दा रोज होई गिया, तां मरियम मगदलीनी, कने याकूबे दे मा मरियम, कने सलोमी तिना सुगंध बालियां चीजा खरीदियां, ताकि आई करी तिस पर मलन |
\v 2 हफ्ते दे पेहले रोज बड़िया ब्यागा, जालु सूरज निकलया ई था, सैह कबरां पर आईयां,
\v 3 कने अपु चे बोला दियां थियां की, "साड़े ताईं कबरां दे दरबाजे पर ते पथरे जो कुण हटांगा ?"
\v 4 जालु तिना नजर उपर किती, तां दिखया की पथर तां हटया हे | कने सैह बड़ा बडा था |
\v 5 कने तिना कबरां दे अंदर जाई करी, इको जागते जो चिट्टे कपड़े पाई करी तिस दे सजे पासे बेठया दिखया, कने सैह बड़ियां हेरान होईयां |
\v 6 तिनी तिना जो बोलया, हेरान मत होआ, तुसां यीशु नासरी जो टोपा दियां न, जिसयो क्रूसे पर चढ़ाया था | सैह जिन्दा होई गिया हे, एथू नी हे ; दिखा ऐ सेई जगा हे, जिथू तिना तिसयो रखया था |
\v 7 पर तुसां जा, कने तिसदे चेलयां कने पतरस ने बोला की तिनी तुहान्जो ते पेहले गलील जो जाणा हे, जियां तिनी तुसां ने बोलया था, तुसां तिसयो तिथू दिखणा हे |
\v 8 कने सैह कबरां ते निकली करी नठी गियां ; क्योंकि सैह घबराई कने कमि पियाँ थियां | कने तिना कुसी होरसी ने कुछ नी बोलया, क्योंकि सैह डरदियां थियां |
\s मरियम मगदलीनी जो यीशुऐ दे दर्शण
\p
\v 9 हफ्ते दे पेहले रोजे ब्याग होंदे ई सैह जिन्दा होई करी पेहले मरियम मगदलीनी जो मिल्ला, जिसा चे तिनी सत बुरियां आत्मा कडियाँ थियां |
\v 10 तिना जाई करी तिसदे साथियां जो खबर दिती, सैह बड़े भरी गमे च थे कने रोआ दे थे |
\v 11 कने तिना ऐ सुणी करी की सैह जिन्दा हे कने तिना तिसयो दिखया हे, तिना भरोसा नी किता |
\s दो चेलयां जो यीशुऐ दे दर्शण
\p
\v 12 तिसदे बाद सैह दुजे रुपे च तिना चे दो चेल्यां जो मिल्ला, जालु सैह ग्रांऐ पासे चलयो थे |
\v 13 तिना बी जाई करी होरनी जो खबर दिती, पर तिना दा बी भरोसा नी किता |
\s गयारां जो यीशुऐ दे दर्शण
\p
\v 14 पिच्छे सैह तिना गयारां जो बी मिल्ला, जालु सैह रोटि खाणां बेठयो थे, तां तिनी तिना दे अविश्वासे कने मने दिया कठोरता पर तान्ना दिता, क्योंकि इना तिना दा भरोसा नी कितया था, जिना यीशुऐ जो जिन्दा होणे बाद दिखया था |
\v 15 कने तिनी तिना जो बोलया, "तुसां सारे संसार च जाई करी सारे संसारे दे लोकां जो सुसमाचार दा प्रचार करा |
\v 16 जड़ा भरोसा करगा कने बपतिस्मा लेंगा तिसदा ई उद्धार होणा, पर जड़ा भरोसा नी करगा सैह दोषी होणा हे ;
\v 17 कने भरोसा करणे बालयां दे ऐ निशाण होणे न की तिना मेरे नाए ने बुरियां आत्मा जो कडणा, नोईयां-नोईयां भाषा बोलणियां,
\v 18 किड़यां जो चुकी लेंणा, कने अगर सैह कोई जहरीली चीज बी पी लेंगे तमी तिना जो कुछ नी होणा ; तिना बिमारां पर हथ रखणा कने तिना ठिक होई जाणा |"
\s यीशुऐ दा स्वर्ग जाणा
\p
\v 19 तालु प्रभु यीशु तिना ने गल्लां करणे बाद स्वर्गे जो चली गिया, कने परमेश्वरे दे सजे पासे बैठी गिया |
\v 20 कने तिना निकली करी हर जगा प्रचार किता, कने प्रभु तिना सोगी कम्म करदा रिया, कने तिना निशाणा दे जरिये जड़े सोगी-सोगी होंदे थे, बचना जो पक्का करदा रिया | आमीन |
