\id HEB
\ide UTF-8
\rem Copyright Information: Creative Commons Attribution-ShareAlike 4.0 License
\h इब्रानियों
\toc1 इब्रानियों
\toc2 इब्रानियों
\toc3 इब्रानियों
\mt1 Hebrews
\mt1 इब्रानियों
\c 1
\s परमेश्वरे दा बचन, पुत्रे दे जरिये
\p
\v 1 पराणे जमाने च परमेश्वरे बापदादयां थोड़ा-थोड़ा करिके कने भाँती-भाँती दे भविष्यद्वक्तां दे जरिये गल्लां करिके,
\v 2 इना दिना दे आखरी च पुत्रे ने गल्लां कितियाँ, जिसयो तिनी सारियां चीजा दा वारिस बणाया कने तिसी ने ई दुनिया दी रचना किती हे |
\v 3 सैह तिसदी महिमा दा प्रकाश, कने तिसदे तत्वां दी छाप हे, कने सारियां चीजा जो अपणी सामर्थ्य दे वचना ने सम्भालदा: सैह पापां जो धोई के उच्ची जगाह पर प्रतापमय दे सजे पासे जाई बैठा |
\v 4 कने स्वर्गदूतां ते उतणा ई बडा होया, जितणा तिनी तिना ते बड्डे पदे दा वारिस होई करी बडा ना कमाया |
\s परमेश्वर-पुत्रे दी श्रेष्ठता
\p
\v 5 क्योंकि स्वर्गदूतां च तिनी कालू कुसयो बोलया, "तू मेरा पुत्र हे ; अज तू मिंजो ते पैदा होया ? " कने फिरी ऐ, "मैं तिसदा पिता होणा, कने सैह मेरा पुत्र होणा ? "
\v 6 कने जालु पेहेले पुत्रे जो फिरी संसारे च लयोंदा हे, तां बोलदा हे, "परमेश्वरे दे सारे स्वर्गदूत तिसयो दण्डवत करन |"
\v 7 कने स्वर्गदूते दे बारे च ऐ बोलदा हे, "सैह अपणे दूतां जो हवा, कने अपणे सेवकां जो बलदी अग्ग बणांदा हे |"
\v 8 पर पुत्रे ने बोलदा हे, "हे परमेश्वर तेरा सिहांसन युगां-युंगा दीकर रेंगा: तेरे राज्य दा राजदंड न्याय दा राजदंड हे |
\v 9 तू धर्मे ने प्यार कने पाप ने दुश्मणी रखी ; इसी बजा ने परमेश्वरे, तेरे परमेश्वरे तेरे साथियां ते बदी करी तेरा खुशिया दे तेले ने तिजो अभिषेक किता |"
\v 10 कने ऐ की, "शुरुआत च तू धरती दी नीं पाई, कने स्वर्ग तेरे हथां दी कारीगिरी हे |
\v 11 सैह तां सारे खत्म होई जाणे ; पर तू बणी रेणा हे ; कने तिना सारयां कपड़यां साईं पुराणे होई जाणा हे |
\v 12 कने तू तिना जो चादरा साईं लपेटणा हे, कने तिना कपड़यां साईं बदली जाणा हे: पर तू सेई ई हे कने तेरे सालां कदी नी अंत होणा |"
\v 13 कने स्वर्गदूते चे कुसयो कालू बोलया, "तू मेरे सजे पासे बैठ, जालू दीकर मैं तेरे दुश्मणा जो तेरे पैरां थल्ले दी पीढ़ी नि करी दें ? "
\v 14 क्या सैह सारियां सेवा करणे बालियां आत्मा नी न ; जड़ियां उद्धार पाणे बाले ताईं सेवा करणे ताईं भेजियां जान्दियां न ?
\c 2
\s महान उद्धार
\p
\v 1 इस बजा ने सांझो तिना गल्लां पर जड़ियां असां सुणियां न होर बी मन लगाणा चाईदा, कने इयां ना हो की तिना ते रुड़ी करी तिना चे दूर होई जान |
\v 2 क्योंकि जड़े वचन स्वर्गदूते बोलयो थे, जालू सैह टिकी रिया कने हर इको गलातिया कने हुक्म नी मनणे दा खरा बदला मिल्ला |
\v 3 तां असां लोक ऐसे बड्डे उद्धारे ते बेफिकर रेई करी कियां बच्ची सकदे न ? जिसदी चर्चा सबते पेहेले प्रभुऐ किती, कने सुणने बालयां ने सान्झो पक्का होया |
\v 4 कने सोगी ई परमेश्वरे बी अपणिया इच्छा दे अनुसार निशाणा, कने अनोखे कम्मा, कने अलग-अलग सामर्थ दे कम्मा, कने पबित्र आत्मा दे बरदाना दे बंडणे ने इसदी गबाई दिंदा रिया |
\s साड़ा उद्धार करणे बाला
\p
\v 5 तिनी तिस ओणे बाले संसार जो जिसदी चर्चा असां करा दे न, अपणे स्वर्गदूते दे अधीन नी किता |
\v 6 कुनी कुथी ऐ गबाई दितियो हे, "आदमी हे क्या, की तू तसदी सुधि लेंदा हे ? या आदमिये  दा पुत्र क्या हे, की तू तिसयो दिखदा हे ?
\v 7 तू तिसयो स्वर्गदूते ते थोड़ा ई घट किता ; तू तिसदे पर महिमा कने इज्जता दा मुकुट रखया कने तिसयो अपणे हथां दे कम्मां पर अधिकार दिता |
\v 8 तू सब कुछ तिसदे पैरां थल्ले करी दिता |" इस ताईं जद की तिनी सब कुछ तिसदे अधीन करी दिता, तां तिनी कुछ बी नी रखया, जड़ा तिसदे अधीन ना हो : पर असां हुण दीकर कुछ बी तिसदे अधीन नी दिखदे |
\v 9 पर असां यीशुऐ जो जिसयो स्वर्गदूते ते थोड़ा ई घट कितया था, तिसयो मौता दा दुख झेलणे दिया बजा ने महिमा कने इज्जता दा ताज पायो दिखदे न ; ताकि परमेश्वरे दे अनुग्रेह ने सैह हर इको आदमिये ताईं मौत दा स्वाद चखे |
\v 10 क्योंकि जिसदे ताईं सब कुछ हे, कने जिसने सब कुछ हे, तिसयो ऐई खरा लगया की जालू सैह मते पुत्रां जो महिमा हक पूजांगां, तां तिना दा उद्धार करणे बाले जो दुख झेलणे ने सिद्ध करे |
\v 11 क्योंकि पबित्र करणे बाला कने पबित्र होणे बाले सारे इको ही मूले दे न ; इस ताईं सैह तिना जो भाई बोलणे ते नी शर्मांदा |
\v 12 पर सैह बोलदा हे, "मैं तेरा ना अपणे भाईयां जो सुणांगा: सभा दे बिच मैं तेरे भजन गांगा |"
\v 13 कने फिरी ऐ, " मैं तिस पर भरोसा रखगा |" कने फिरी ऐ, "दिख, तिना जागतां सोगी जिना जो परमेश्वरे मिंजो दितया हे |"
\v 14 इसताईं जालू जागत मास कने खूने दे भागी न, तां सैह अप्पू बी तिना साईं तिना दा भागी होई गिया ; ताकि मौत ने तिसयो जिसयो मौटी पर शक्ति मिलियो थी, मतलब की शेतान े जो नाकामयाब करी दे,
\v 15 कने जितणे लोक मौता दे डरे ने जिन्दगी भर दासत्त्व च फसयो थे, तिना जो छुड़ाई ले |
\v 16 क्योंकि सैह तां स्वर्गदूते जो नी बल्कि अब्राहम दे वंशे जो स्म्भालदा हे |
\v 17 इस ताईं तिसयो सारी गल्लां च अपणे भाईयां साईं बणना चाईदा था ; जिसने सैह तिना गल्लां जो जड़ियां परमेश्वरे ने सम्बन्ध रखदियाँ न, इको दयालु कने भरोसे दे काबील महायाजक बणे ताकि लोकां दे पापां ताईं प्रायश्चित करे |
\v 18 क्योंकि जालू तिनी परीक्षा दिया हालता च दुख झेलया, तां सैह तिना दी बी सहायता करी सकदा हे, जिना दी परीक्षा होंदी हे |
\c 3
\s यीशु मुसा ते बदिया
\p
\v 1 हे पबित्र भाइयो तुसां जड़े स्वर्गे दी बुलाहटा च भागी न, तिस प्रेरित कने महायाजक यीशु पर जिसयो असां मनदे न, ध्यान करा |
\v 2 जड़ा अपणे नियुक्त करणे बाले ताईं भरोसे दे काबील था, जियां मूसा बी परमेश्वरे दे सारे घरे च था |
\v 3 क्योंकि यीशु मूसा ते इतणा जादा महिमा दे काबील समझया गिया हे, जितना की घर बणाणे बाला घरे ते बदी करी इज़त रखदा हे |
\v 4 क्योंकि हर घरे जो बणाने बाला कोई न कोई होंदा हे, पर जिनी सब कुछ बणाया है सैह परमेश्वर है |
\v 5 मूसा ताँ परमेश्वरे दे सारे घरां च सेवक बणी के भरोसे दे काबील रिया, ताकि जड़ियां गल्लां तिथु होणे बालियां थियां तिना गल्लां दी गबाह दे |
\v 6 पर मसीह पुत्रे साईं परमेश्वरे दे घरे दा अधिकारी है, कने तिसदा घर असां न, अगर असां अपणी हिम्मता पर, कने अपणी आसा दे घमंडे पर मजबुतिया ने आखरी दीकर टिकी रे |
\s अविश्वास ताईं चेतावनी
\p
\v 7 जियां पबित्र आत्मा बोलदी है, "अगर तुसां अज तिसदे अखर सुणगे,
\v 8 तां अपणे मने जो कठोर मत करदे, जियां गुस्सा दिलाणे दे बेले कने परीक्षा दे दिने बणे च कितया था |
\v 9 जिथू तुहाड़े दादुआं पड़दादुआं मिंजो परखया कने चाली सालां दीकर मेर कम्म दिक्खे |
\v 10 इसा बजा ने मैं तिस बेले दे लोकां ते नाराज़ रिया, कने बोलया, ' इना दे मन हमेशा भटकदे रैंदे न, कने इना मेरे रसत्यां जो नी पछाणया |'
\v 11 तालू मैं गुस्से च आईके कसम खादी, 'की तिना मेरे अराम े च प्रवेश नी करी पांणा हे ' |"
\v 12 हे भाइयो, ध्यान रखा, की कुथी तुआड़ा मन बुरा कने अविश्वासी ना हो, जिसने तुसां जिंदे परमेश्वरे ते दूर ना करी दे |
\v 13 जिस दिने दीकर अजे दिन बोलया जांदा हे, हर रोज़ इको दूजे जो समझांदे रिया, इयां ना हो की तुसां चे कोई जणा पापे दे धोखे च आईके कठोर होई जा |
\v 14 क्योंकि असां मसीहे दे भागीदार होऐ  न, अगर असां अपणे पेहले दिने भरोसे पर आखरी दिने दीकर मजबुतिया ने टिकी रेंन |
\v 15 जियां बोलया जांदा हे, "अगर तुसां अज तिसदे अखर सुणगे तां अपणे मना जो कठोर मत करदे, जियां की गुस्सा दिलाणे दे बेले किता था |"
\v 16 भला कुना लोकां सुणी करी गुस्सा दिलाया ? क्या तिना लोकां नी, जेड़े मूसा दे जरिये मिस्रे ते निकलयो थे ?
\v 17 कने सैह चाली सालां दीकर कुना लोकां पर गुस्सा रिया ? क्या तिना लोकां ते नी जिना पाप किते, कने जिना दियां लाशां बंणे च पेई रे ?
\v 18 कने तिना कुसने कसम खादी थी, की तुसां मेरे अराम च नी प्रवेश करी सकणा : सिर्फ तिना ने जीना हुक्म नी मनया ?
\v 19 असां दिखदे न, की सैह अविश्वास दिया बजा ने प्रवेश नी करी सके |
\c 4
\s परमेश्वरे दे लोकां दा अराम
\p
\v 1 इस ताईं जालू की तिसदे अरामे च औणे दी प्रतिज्ञा हल्लै दीकर हे, तां सांझो डरना चाईदा ; कुथी ऐसा ना हो, की तुहाड़े चे कोई जणा तिसते छुटी ना जा |
\v 2 क्योंकि सांझो तिना साईं ई सुसमाचार सुणाया गिया हे, पर सुणयो वचना ते तिना जो कोई फायदा नी होया ; क्योंकि सुणने बालयाँ दे मने च भरोसा ने नी बैठा |
\v 3 कने असां जिना भरोसा कितया है, तिस अराम े च प्रवेश करदे न ; जियां तिनी बोलया हे, "मैं अपणे गुस्से च कसम खादी थी की तिना मेरे अराम े च प्रवेश नी करी पांणा |" संसारे दे बणने ते ई तिसदे कम्म होई गियो थे |
\v 4 क्योंकि सतमे रोजे दे बारे च तिनी इयां बोलया है, "परमेश्वरे सतमे दिने अपणे सारे कम्मा जो पूरे करी के अराम किता |"
\v 5 कने इस जगहा फिरी ऐ बोलदा हे, "तिना मेरे अराम े च प्रवेश नी करी सकणा हे |"
\v 6 तां जालु ऐ गल्ल बाकी हे की कितणे होर न जड़े तिस अराम े च प्रवेश करगे, कने जिना तिसदा सुसमाचार पेहले सुणाया गिया कने तिना हुक्म नी मनणे दिया बजा ने अराम े च प्रवेश नी किता,
\v 7 तां फिरी सैह कुसी खास दिने जो ठैहराई करी इतणे दिनां दे बाद दाऊद दिया कताबा च तिसयो 'अजे दा दिन' बोलदा हे | जियां पेहले बोलया गिया हे, "अगर अज तुसां तिसदे अखर सुणगे, ताँ अपणे मनां जो कठोर मत करदे |"
\v 8 कने अगर यहोशु तिना जो अरामे च प्रवेश कराई लेंदा हे ताँ, तिस बाद अगले दिने दी चर्चा नी होंदी |
\v 9 तां समझी लिया की परमेश्वरे दे बंदयां ताईं सब्ते दा अराम बाकी हे ;
\v 10 क्योंकि जिनि तिसदे अराम े च प्रवेश कितया हे, तिनी बी परमेश्वरे साईं अपणे कम्म पूरे करी के अराम किता है |
\v 11 सांझो बी तिस अराम े च प्रवेश करणे दी कोशिश करणी चाईदी, इयां ना हो की कोई जणा तिसदे सामणे हुक्म नी मनी करी डेई पौ |
\v 12 क्योंकि परमेश्वरे दा वचन जिन्दा, प्रबल, कने दोधारी तलवारा ते बी तेज हे ; कने प्राण कने आत्मा जो, गठां-गठां कने गूदे-गूदे जो अलग करीके आर-पार छेदी दिंदा हे, कने मने दी भावना कने बिचारां जो परखदा हे |
\v 13 संसारे दी कोई बी चीज़ तिसते लुकियो नी हे |
\s बडा बड्डे याजक
\p
\v 14 जालू साड़ा ऐसा महायाजक हे, जड़ा स्वर्गां ते होई करी गिया हे, मतलब की परमेश्वरे दा पुत्र यीशु, तां ओआ असां अपणे अंगीकारे जो पकड़ी के रखन |
\v 15 क्योंकि साड़ा ऐसा महायाजक नी हे, जड़ा साड़िया कमजोरियां च साड़े सोगी दुखी ना होई सके ; बल्कि सैह सारियां गल्लां च साड़े साईं परखा ताँ गिया, पर तमी निष्पाप निकलया |
\v 16 इस ताईं ओआ, असां अनुग्रहे दे सिहांसने बखे हिम्मत बनी करी चलन, जिसने सांझो पर दया हो, कने तिना जो अनुग्रेह मिल्ले, जड़ा जरूरता दे बेले साड़ी मदद करे |
\c 5
\p
\v 1 क्योंकि हर इको महायाजक आदमियाँ दे बिच्चे ते चुणया जांदा हे कने आदमियाँ दे ताईं ई तिना गल्लां दे बारे च जड़ियां परमेश्वरे ने जुड़ियां न तिना ताईं रखया जांदा हे: की भेंट कने पापे दी बलि चढ़ादां रे |
\v 2 कने सैह अज्ञानियां कने भूले-भटक्यां लोकां सोगी नर्मिया ने व्यवहार करी सकदा हे, क्योंकि सैह अप्पू बी निर्बलता ने घिरया हे |
\v 3 कने इस ताईं तिना जो ऐसा करणा चाइदा की, जियां सैह लोकां ताईं, तियां ई अपणे ताईं बी पापे दी बलि चढ़ाया करे |
\v 4 ऐ आदरे दी जगहा कोई बी अप्पू नी लेंदा, जालू दीकर हारूने साईं परमेश्वरे दिया तरफा ते तिसयो रखया ना जा |
\v 5 तियां ई मसीहे बी अप्पू महायाजक बणने दी बड़ाई अप्पू नी लेई, पर तिसयो तिनी ई दिती, जिनी तिसयो बोलया था, "तू मेरा पुत्र हे, अज मैं ई तिजो पैदा कितया हे |"
\v 6 इयां ई तिनी दूजी जगहा बी ऐ बोलया, "तू मलिकिसिदक दी रीतिया पर हमेशा ताईं याजक है |"
\v 7 यीशुऐ अपणे जिंदे बेले जोरे-जोरे ने पुकारी-पुकारी के, कने रोई-रोई के तिसने प्राथना कने बिनतियां कितियाँ जड़ा तिसयो मौता ने बचाई सकदा था, कने भक्तिया दिया बजा ने तिसदी सुणी बी |
\v 8 कने पुत्र होणे पर बी तिनी दुख झेली-झेली करी आज्ञा मनणा सिखी |
\v 9 कने सिद्ध बणी करी, अपणे सारे हुक्म मनणे बाले लोकां ताईं उद्धारे दी बजा बणी गिया |
\v 10 कने तिसयो परमेश्वरे दिया तरफा ते मलिकिसिदक दी रीतिया पर महायाजक दा पद मिलया |
\s भरोसे ते भटकी जाणे दा नतीजा
\p
\v 11 इसदे बारे च सांझो बड़ियाँ गल्लां बोलणियां न, जिना जो समझणा बी बड़ा मुशकिल हे ; क्योंकि तुसां उच्चा सुणना लगी पियो न |
\v 12 वक्ते दे अनुसार तुहान्जो तां हुण गुरु होणा चाईदा था, पर तमी ऐ क्या जरूरी हे, की कोई तुहान्जो परमेश्वरे दे वचना जो शुरू दिया शिक्षा ते फिरी सिखा ? कने ऐसे होई गियो न की तुहान्जो हल्ले दीकर दूध ई चाईदा |
\v 13 क्योंकि दूध पीणे बाले बच्चे जो धर्मे दे वचना दी पछाण नी होंदी, क्योंकि सैह बच्चा होंदा हे |
\v 14 पर अन्न सयाणयां ताईं हे, जिना दियां ज्ञानेन्द्रियां अभ्यास करदे-करदे भले बुरे च फर्क करणे च माहिर होई गियां न |
\c 6
\p
\v 1 इस ताईं ओआ असां मसीहे दी शुरूआती शिक्षा जो छडी करी, असां सिद्ध पासे अग्गे बददे जान, कने मरे होऐ कम्मां ते मन फेरन, कने परमेश्वरे पर भरोसा करन,
\v 2 कने बपतिस्मा कने हथ रखणा, मरयाँ दे जिन्दा होणे, कने आखरी न्याय दी शिक्षारुपी नीं जो दोबारा ते ना रखन |
\v 3 अगर परमेश्वर चांगा, तां असां ऐसा ई करणा हे |
\v 4 क्योंकि जिना जो इको बारी ज्योति मिल्लियो हे, कने जड़े स्वर्गे दे वरदाना दा स्वाद चख्खी बेठयो न, कने पबित्र आत्मा दे भागी होई गियो न,
\v 5 परमेश्वरे दे उत्तम वचना दा कने औणे बाले युगे दे सामर्थ्य दा स्वाद चखी चुकयो न |
\v 6 अगर सैह भटकी जान, तां तिना जो मन फिराणे ताईं नौआं बनाणा मुशकिल हे ; क्योंकि सैह परमेश्वरे दे पुत्रे जो अपणे ताईं फिरी क्रूसे पर चढ़ादें न कने सामणे तिस पर कलंक लगांदे न |
\v 7 क्योंकि जड़ी जमीन बरखा दा पाणी पि करी, सैह लोकां ताईं सैह बाई कने राई जांदी हे, तिना दे कम्मा दा साग सब्जी उगांदी हे, तिसा जो परमेश्वरे ते आशीष मिलदी हे |
\v 8 पर अगर सैह कंडे कने झाड़ियाँ उगांगी हे, तां निकम्मी कने शापित होंणे पर तिसा जो आखिर च अग्ग ई लाणी हे |
\v 9 पर हे प्यारो अगर असां ऐ गल्लां बोलदे न तमी असां तुहाड़े बारे च इसदे बी खरियाँ कने उद्धारे बाली गल्लां च भरोसा करदे न |
\v 10 क्योंकि परमेश्वर अन्यायी नी हे, की तुहाड़े कम्मां कने तिस प्यारे जो भूली जा, जड़ा तुसां तिसदे नाएँ ताईं इसा रीतिया ने दसया, पबित्र लोकां दी सेवा किती कने करा दे बी न |
\v 11 पर असां बड़ा चांहदे न, की तुसां चे हर इको जणा आखरी दीकर पूरी आसा ताईं ऐदेई कोशिशां करदे रेंन |
\v 12 ताकि तुसां आलसी न बणी जान, बल्कि तिना दा अनुकरण करा, जड़ा भरोसा कने सबर ने कसमां दे वारिस होंदे न |
\s भरोसे ते भटकी जाणे दा नतीजा
\p
\v 13 कने परमेश्वरे अब्राहमें जो प्रतिज्ञा दिंदे बेले जद की खाणे ताईं कुसी जो अप्पू ते बड्डा कोई नी मिलया, तां अपणी ई कसम खाई करी बोलया,
\v 14 "मैं सच्ची तिजो आशीष दिंगा, कने तेरे बच्चयां जो बदांदा रेंगा |"
\v 15 इस रीतिया ने तिनी सबर रखी करी प्रतिज्ञा कितियो गल्ल पूरी किती |
\v 16 आदमी ताँ अपणे ते कुसी बड्डे दी कसम खांदे न, कने तिना दे सारे विवादां दा फैंसला कसमां ने पक्के होंदे न |
\v 17 इस ताईं जालु परमेश्वरे प्रतिज्ञा दे वारिसां पर होर साफ रीतिया ने प्रगट करणा चाया क्योंकि तिना दा मन बदली नी सकदा तां कसमां जो बिच लयोंदा |
\v 18 तां दो बे-बदल गल्लां ने, जिना दे बारे च परमेश्वरे जो झूठा ठहराणा मुशकिल हे, साड़ा मन मजबूत होई जा, जड़े शरण लेंणे ताईं इस ताईं दौड़यो न, की तिस आसा जो जड़ी सामणे रखियो हे तिसा जो पाई लेन |
\v 19 सैह आस साड़े प्राणा ताईं ऐसा लंगर हे जड़ी पक्की कने टिकियो हे, कने पर्दे दे पिच्छे दीकर पुजदा हे |
\v 20 जिथू यिशुऐ मलिकिसिदक दिया रीतिया पर हमेशा काल दा महायाजक बणी करी, साड़े ताईं अगुआ दे रूपे च प्रवेश कितया हे |
\c 7
\p
\v 1 ऐ मलिकिसिदक शालेम दा राजा, कने परमप्रधान परमेश्वरे दा याजक, हमेशा याजक बणी रेंदा हे ; जालु अब्राहम राजयां जो मारी करी बापस जांदा था, तां इनी ई तिसने मिल्ली करी तिसयो आशीष दिती,
\v 2 इसयो ई अब्राहमे सारियाँ चीजा दा दसमां हिस्सा बी दिता: ऐ पेहले अपणे नाएं दे मतलबे दे अनुसार, धर्मे दा राजा कने फिरी शालेम मतलब शांति दा राजा हे |
\v 3 जिसदा ना पिता, ना माता, ना वंशावली हे ; जिसदे दिना दा ना ताँ शुरुआत हे ना ई जिन्दगी दा अंत हे ; पर परमेश्वरे दे पुत्रे साईं बणी के सैह हमेशा ताईं याजक बणी रेंदा हे |
\v 4 हुण इसा गल्लां पर ध्यान दिया की सैह कदिया महान था जिसयो कुलपिता अब्राहमें अपणे लुटयो माले दा दसमां हिस्सा देई दिता |
\v 5 लेवी दिया ओलादी चे जिना जो याजके दा पद मिलदा हे, तिना जो हुक्म मिलया हे, की लोकां जो, मतलब अपणे भाईयां ते चाहे सैह अब्राहमें दी शरीर ते कनी जमयो होन, व्यवस्था दे अनुसार तिना ते दसमां हिस्सा लेन |
\v 6 पर इनी जड़ा तिना दे वंशे दा बी नी था, अब्राहमें ते दसमां हिस्सा लिया कने जिसयो प्रतिज्ञा मिलियाँ थियां तिसयो आशीष दिती |
\v 7 इदे च कोई शक नी की छोटे बडयां ते आशीष पांदे न |
\v 8 कने एथू ताँ मरनहार आदमी दसमां हिस्सा लेंदा हे, पर ओथु तां सेई लेंदा हे जिसदी गबाई दिंदे न, की सैह जिंदा हे |
\v 9 तां असां ऐ बी बोली सकदे न, की लेविऐ बी, जड़ा दसमां हिस्सा लेंदा हे, अब्राहमें दे जरिये दसमां हिस्सा दिता |
\v 10 क्योंकि जिस बेले मलिकिसिदक तिसदे पिता ने मिल्ला, तिस बेले ऐ अपणे पिता दी शरीर च था |
\v 11 तालू अगर लेविया याजक पदे दे जरिये सिद्धि होई सकदी हे (जिसदे सहारे ने लोकां जो व्यवस्था मिल्ली थी) तां फिरी क्या जरूरत थी, की दूजा याजक मलिकिसिदक दिया रीतिया पर खड़ा हो, कने तिसयो हारून दिया रीतिया दा ना बोलन ?
\v 12 क्योंकि जालु याजके दा पद बदलया जादां हे ? तां व्यवस्था दा बदलना बी जरूरी हे |
\v 13 क्योंकि जिसदे बारे च ऐ गल्लां कितियां जांदियां न की सैह दूजे गोत्रे दा हे, जिदे चे कुनी बी वेदिया दी सेवा नी किती |
\v 14 तां सामणे हे, की साड़ा प्रभु यहूदा दे गोत्रे ते निकलया हे कने इस गोत्रे दे बारे च मूसा याजक पदे दी कोई चर्चा नी किती |
\v 15 कने जालु मलिकिसिदके साईं इको होर ऐसा याजक पैदा होणे बाला था |
\v 16 जड़ा शारीरिक आज्ञा दी व्यवस्था दे अनुसार नी, पर अविनाशी जिन्दगिया दिया सामर्थ्य दे अनुसार नियुक्त हो तां साड़ा दावा होर बी साफ तरीके ने प्रगट होई गिया |
\v 17 क्योंकि तिसदे बारे च ऐ गबाई दितियो हे, "तू मलिकिसिदके दिया रीतिया पर युगां-युगां दीकर याजक हे |"
\v 18 निदान, पेहला हुक्म कमजोर ; कने निष्फल होणे दिया बजा ने लोप होई गेई |
\v 19 (इस ताईं की व्यवस्था कुसी गल्ला दी सिद्धि नी किती) कने तिसदी जगहा पर इको ऐसी आस रखियो हे जिसने असां परमेश्वरे दे नेड़े जाई सकदे न |
\v 20 कने इस ताईं की मसीह दी नियुक्ति बिना कसमा नी होई |
\v 21 क्योंकि सैह तां बिना कसमा ते याजक बणाऐ गे पर ऐ कसमां सोगी तिसदिया तरफा ते नियुक्त किता गिया जिनी तिसदे बारे च बोलया, "प्रभुऐ कसम खादी, कने तिनी तिसते फिरी नी पछतांणा, की तू युगां-युगां दीकर याजक हे " |
\v 22 यीशु इको उत्तम बाचा दा जामिन बणया |
\v 23 सैह तां मते याजक बणदे आऐ, इसदी बजा ऐ थी की मौत तिना जो रेंणा नी दिंदी थी |
\v 24 पर ऐ युगां-युगां तक रैंदा हे, इस ताईं तिसदा याजक पद अटल हे |
\v 25 इसी ताईं जड़े तिसदे जरिये परमेश्वरे बाल ओंदे न, सैह तिना दा पूरा-पूरा उद्धार करी सकदा हे, क्योंकि सैह तिना ताईं हमेशा विनती करणे ताईं ज़िंदा हे |
\v 26 ऐसा ई महायाजक साड़े ताईं काबील था, जड़ा पबित्र, कने निष्कपट कने साफ, पापियाँ ते अलग, कने स्वर्गे ते बी उच्चा हो |
\v 27 कने तिना महायाजकां साईं तिसयो जरूरी नी हे की सैह पेहले अपणे पापां कने फिरी लोकां दे पापां ताईं बलिदान चढ़ाऐ ; क्योंकि तिनी अपणे आपे जो बलिदान देई करी इको बारी निपटाई दिता |
\v 28 क्योंकि व्यवस्था तां कमजोर लोकां जो महायाजक बणांदी हे ; पर तिस कसमा दा वचन जड़ी व्यवस्था दे बाद खादी हे, तिस पुत्रे जो नियुक्त करदा हे जड़ा युगां-युगां ताईं सिद्ध कितया गिया हे |
\c 8
\s यीशु साड़ा बड्डे याजक
\p
\v 1 हुण जड़ियां गल्लां असां करा दे न, तिना चे सबते बड्डी गल ऐ हे, की साड़ा ऐसा महायाजक हे, जड़ा स्वर्गे च प्रतापमय दे सिहांसने दे सजे पासे जाई बैठा |
\v 2 कने पबित्र जगहा कने सच्चे तम्बूऐ दा सेवक बणया, जिसयो कुनी आदमिये नी पर अप्पू प्रभुए खड़ा किता था |
\v 3 क्योंकि हर इको महायाजक भेंट कने बलिदान चढ़ाने ताईं रखया जांदा हे, इस बजा ने जरूरी हे, की इदे बाल बी कुछ चढ़ाने ताईं हो |
\v 4 अगर सैह धरतिया पर होंदा तां कदी बी याजक नी होंदा, इस ताईं की व्यवस्था दे अनुसार भेंट चढ़ाने बाले तां हेन |
\v 5 जड़े स्वार्गे दियां चीजा दे प्रातिरूप कने प्रतिबिम्बे दी सेवा करदे न ; जियां जालू मुसा तम्बू बणांदा था, तां तिसयो ऐ चेतावनी मिल्ली, "दिख जड़ा नमूना तिजो पहाड़े पर दसया था, तिसदे अनुसार ही सब कुछ बणाणा |"
\v 6 पर तिना याजकां ते जादा सेवकाई मसीह जो मिल्ली, जड़ा होर उत्तम प्रतिज्ञां उतम बाचा दे मध्यस्थ ठेहरया, जड़ियां होर उतम प्रतिज्ञां दे सहारे ने बनियां न |
\v 7 क्योंकि अगर सैह पेहली बाचा निर्दोष होंदी तां, तां दूजिया ताईं मौका नी तोपया जांदा |
\v 8 पर सैह तिना पर दोष लगाई करी बोलदा हे, "की प्रभु बोलदा हे, दिखा सैह दिन ओंणे न की, मैं इस्राएल दे घराने सोगी कने यहूदा दे घराने सोगी नोई बाचा बनणी हे |
\v 9 ऐ तिस बाचा साईं नी होणी हे, जड़ी मैं तिना दे दादुआं सोगी बनियो थी, जालू मैं तिना दा हाथ पकड़ी करी तिना जो मिसर देशे ते निकाली लेई आया, क्योंकि सैह मेरी बाचा पर टिकी नी रे, इस ताईं मैं तिना दी सुध नी लेई, प्रभु ऐई बोलदा हे |
\v 10 फिरी प्रभु बोलदा हे, जड़ा बाचा मैं तिना दिनां दे बाद इस्राएल दे घराने सोगी बनगा, सैह ऐ हे की मैं अपणी व्यवस्था जो तिना दे मनां च पांगा, कने तिसा जो तिना दे दिलां च लिखगा, कने मैं तिना दा परमेश्वर बणना कने सैह मेरे लोग होणे |
\v 11 हर इको अपणे देशवाले जो कने अपणे भाईयां जो ऐ शिक्षा नी दिंगा की, की तुसां प्रभु जो पछाणा, क्योंकि छोटे ते लेई करी बड्डे दीकर सबना मिंजो जाणी लेंणा हे |
\v 12 क्योंकि मैं तिना दे अधर्मे दे बारे च दयाबान होणा हे, कने तिना दे पापां जो फिरी याद नी करगा |"
\v 13 नोई बाचा दिया स्थापना ने तिनी पेहलिया बाचा जो पुराणी बनाईता ; कने जड़ी चीज़ पुराणी कने जीर्ण होई जांदी हे तिसदा खत्म होई जाणा जरूरी हे |
\c 9
\s पार्थिव तम्बू च सेवा
\p
\v 1 तिसा पेहली बाचा च बी सेवा दे नियम थे ; कने ऐसा पबित्र जगा जड़ा इस संसारे दा था |
\v 2 मतलब इको तम्बू बणाया गिया, पेहले तम्बुए च दीवट, कने मेज, कने भेंटा दियां रोटियां थियां ; कने सैह पबित्र जगा बोलदे न |
\v 3 कने दूजे पर्दे दे पिच्छे सैह तम्बू था, जिसयो परम पबित्र जगा बोलदे न |
\v 4 तिदे च सोने दी धुपदानी, कने चारो पासे ते सोने ने मढ़या होया बाचा दा संदूक कने तिदे च मन्ना ने भरया होया सोने दा बर्तमान कने हारूने दी छड़ी जिदे पर फुल कने फल आई गियो थे कने बाचा दियां पट्टियां थियां |
\v 5 तिदे पर दोनो तेजोमय करूब थे, तिना प्रायश्चित दे ढकणे पर छाओं कितियो थी ; इना दा इको-इको करीके दसणे दा मौका नी हे |
\v 6 जालु ऐ चीजा इस रीतिया ने तेयार होई गियां न | पेहले तां तम्बूऐ  च याजक हर बेले प्रवेश करीके सेवा दे कम्म निभांदे न |
\v 7 पर दूजे महायाजक साले च सिर्फ इको ई बरी जांदा हे ; कने बिना खूने लियो नी जांदा हे ; जिसयो सैह अपणे ताईं कने अपणे लोकां ताईं चढ़ांदा हे |
\v 8 इसने पबित्र आत्मा ऐई दसदा हे, की जालू दीकर पैला तम्बू खड़ोतया हे, तालू दीकर पबित्र जगा दा रस्ता प्रगट नी होया |
\v 9 ऐ तम्बू तां अजे दे वक्ते ताईं इको दृष्टान्त हे ; जिदे च ऐ सी भेंट कने बलिदान चढ़ाये जांदे न, जिसने भजन करणे बालयां दे विवेक सिद्ध नी होई सकदे न |
\v 10 क्योंकि सैह बस खाणे पीणे दियां चीजा, कने भाँती-भाँती दे नोहणे दियां बिधिया दे शरीरे दे नियम न, जड़े सुधारे दे बगते दिकर बणायो न |
\s मसीह दे खूने दी सामर्थ्य
\p
\v 11 पर जालू मसीह खरियां-खरियां चीजा दा महायाजक बणी के आया, ताँ तिनी होर बी बड्डे कने सिद्ध तम्बुए ते होई के जड़ा हथे ने नि बणाया, मतलब संसारे दा नी हे |
\v 12 कने बकरयाँ कने बछड़यां खूने ने नी, पर अपणे ई खूने दे जरिये इको ई बरी च पबित्र जगह च प्रवेश किता, कने अनंत छुटकारा पाई लिया |
\v 13 क्योंकि जालू बकरयां कने बैलां दा खून कने क्लोरे दी राख अपबित्र लोकां पर छिड़कणे ने सैह शरीरे दी शुद्धता जो पबित्र करदी हे |
\v 14 तां मसीहे दा खून जिनी अप्पू जो सनातन आत्मा ने परमेश्वरे दे सामणे निर्दोष चढ़ाई दिता, तां तिनी तुहाड़े विवेके जो मरयो कम्मां ने कनी शुद्ध करगा, ताकि तुसां जींदे परमेश्वरे दी सेवा करन |
\v 15 इसा बजा ने सैह नोई बाचा दा मध्यस्थ हे, ताकि तिसा मौती ने जड़ी पेहली बाचा दे वक्ते दे अपराधां ते छुटकारा पाणे ताईं होईयो हे, सदयो होऐ लोकां जो प्रतिज्ञा दे अनुसार मीरास मिल्ले |
\v 16 क्योंकि जिथू बाचा बनियो हे ओथु बनणे बाले दी मौता जो समझणा बी जरूरी हे |
\v 17 क्योंकि ऐ सी बाचा मरणे पर पक्की होंदी हे, कने जालू दीकर बाचा बनणे बाला ज़िंदा रैंदा हे, तालू दीकर बाचा कम्मां दी नी होंदी हे |
\v 18 इस ताईं पेहली बाचा बी बिना खूने दी नी बनी गेई |
\v 19 क्योंकि जालू मूसा सारयां लोकां जो व्यवस्था दी हर खबर सुणाई बैठया था तां बकरियाँ कने बछड़यां दा खून लेई करी, पाणी कने लाल ऊन, कने जूफा सोगी, तिसा कताबा पर कने सारयां लोकां पर छिड़की दिता |
\v 20 कने बोलया, "ऐ तिसा बाचा दा खून हे, जिसदा हुक्म परमेश्वरे तुहाड़े ताईं दितया हे |"
\v 21 कने इसा रीतिया ने तिनी तम्बूऐ कने सेवा दे सारे सामने पर खून छिड़कया |
\v 22 कने व्यवस्था दे अनुसार हमेशा सारियां चीजा खूने ने शुद्ध कितियाँ जांदियां न, कने बिना खूने भाऐ पाप माफ नी होंदे न |
\s मसीह दे बरदाने पापा दी माफी
\p
\v 23 इस ताईं जरूरी हे, की स्वर्गे च कितियाँ चीजा दे प्रतिरूपइ ईना ने शुद्ध किता जाऐ ; पर स्वर्गे दियां चीजा अप्पू इना ते उतम बलिदाना दे जरिये शुद्व कितियां जान्दियां न |
\v 24 क्योंकि मसीहे तिस हत्थे दे बणायो पबित्र जगा च प्रवेश नी किता, जड़ा सच्चे पबित्र जगा दा नमूना हे, पर स्वर्गे च ई प्रवेश कितया हे, ताकि साड़े ताईं हुण परमेश्वरे दे सामणै दुस्सै |
\v 25 ऐ नी की सैह अपणे आपे जो बार-बार चढ़ाऐ, जियां महायाजक हर साल दूजे दे खूने ताईं पबित्र जगा च प्रवेश करदा हे |
\v 26 नी तां संसारे दिया शुरुआत ते लेई करी तिसयो बार-बार दुख झेलणा पौंदा, पर हुण युगे दे आखरी च सैह इको बारी प्रगट होया हे, ताकि अपणे बलिदाने ने पाप जो दूर करे |
\v 27 कने जियां आदमियाँ ताईं इको बरी मरणा कने तिसदे बाद न्याय होणा हे |
\v 28 तियां ई मसीह बी मतयां दे पापां जो चुकणे ताईं इको बरी बलिदान होया ; कने जड़े लोक तिसदी राह दिखदे न, तिना दे उद्धार ताईं दूजी बरी बिना पाप ने दुसणा हे |
\c 10
\s सिद्ध बलिदान
\p
\v 1 क्योंकि व्यवस्था जिदे च औणे बालियां चीजा दा प्रतिबिम्ब हे, पर तिना दा असली रूप नी हे, इस ताईं तिना इको तरा दे बलिदानां ने, जड़े हर साल बार-बार चढ़ाऐ  जांदे न, नेड़े औणे बालयां जो कदी बी सिद्ध नी करी सकदी |
\v 2 नीं तां तिना दा बलि चढ़या जाणा बंद कजो नी होई जांदा ? क्योंकि सेवा करणे बाले इको ई बरी शुद्ध होई जांदे न, ताँ फिरी तिना दा विवेक तिना जो पापी नी बणादा |
\v 3 पर तिना दे जरिये हर साल पापां जो याद किता जांदा हे |
\v 4 क्योंकि ऐ अनहोणा हे, की दांदा कने बकरयां दा खून पापां जो दूर करे |
\v 5 ऐई बजा ने सैह मसीह संसारे च ओंदे बेले बोलदा हे, "बलिदान कने भेंट तू नी मंगी, पर मेरे ताईं इको शरीर तैयार किती हे |
\v 6 होम-बलियां कने पापां दी बलियां ने तू खुश नी होया |
\v 7 तालू मैं बोलया, 'दिख, मैं आई गिया हे, (पबित्र शास्त्रे च मेरे बारे च लिखया है) जिसने हे परमेश्वर, तेरी इच्छा पूरी करी सकां' |"
\v 8 उपर तां सैह बोलदा हे, "नां तू होम-बलियां, कने ना पाप बलियां, कने ना भेंटा चाईयां, कने नां तिना ते खुश होया, " ऐ बलिदान तां व्यवस्था दे अनुसार चढ़ाऐ जांदे न |
\v 9 फिर ऐ बी बोलदा हे, "दिख, मैं आई गिया हे, ताकि तेरी इच्छा पूरी करी सके, "सैह पैहले जो चुकी दिंदा हे, ताकि दूजे जो रखी सके |
\v 10 इसा इच्छा ने असां यीशु मसीह दे इको ई बारी बलिदान देंणे ने असां पबित्र होई गियो न |
\v 11 हर इको याजक खड़ोई के रोज़ सेवा करदा हे, कने इको ई तरहा दे बलिदाने जो जड़ा पापां जो दूर नी करी सकदा तिसयो चढ़ांदें रेंदे न |
\v 12 पर ऐ मसीह तां पापां दे बदले इक ई बरी बलिदान देई के हमेशा ताईं चड़ाई करी परमेश्वरे दे सजे पासे जाई बैठा |
\v 13 कने तालु ते ऐई नियाल्ला दा हे, की तिसदे बैरी तिसदे पैरां दे थल्ले दी पीढ़ी बणन |
\v 14 क्योंकि तिनी इको ई चढ़ावे ने तिना जो सिद्ध करी दितया हे, जड़े पबित्र किते जांदे न |
\v 15 कने पबित्र आत्मा बी सांझो ऐई गबाई दिंदा हे ; क्योंकि तिनी पेहले ई बोलया था,
\v 16 "प्रभु बोलदा हे ; की जड़ी बाचा मैं तिना दिनां दे बाद तिना ने बनगा से ऐ हे की मैं अपणी व्यवस्था जो दिले पर लिखणा हे कने मैं तिना दे विवेके च पांगा |"
\v 17 (फिरी सैह ऐ बोलदा हे) "मैं तिना दे पापां जो, कने अधर्मे दे कम्मा जो कदी बी याद नी करणा |"
\v 18 कने जालू इना जो माफी मिल्ली गेई तां फिरी पापे दा बलिदान नी रिया |
\s परमेश्वरे बखे जा
\p
\v 19 इस ताईं हे भाइयो, जद की सांझो यीशुए दे खूने ने तिस नोऐ कने जिंदे रस्ते ने पबित्र जगा च प्रवेश करणे दी हिम्मत होई गियो हे,
\v 20 जड़ा तीनी परदे मतलब की अपणे शरीरे ते होईके, साड़े ताईं अभिषेक कितया हे,
\v 21 क्योंकि साड़ा ऐसा महान याजक हे जड़ा परमेश्वरे दे घरे दा अधिकारी हे |
\v 22 तां ओआ, असां सच्चे मने, कने भरोसे सोगी, कने विवेक दा दोष दूर करणे ताईं कने दिले पर छिड़काब देई करी, कने अपणी देही जो शुद्ध पांणिऐ ने धोई के परमेश्वरे दे बखे जा |
\v 23 कने अपणी आसा दे अन्गीकारे जो पकड़ी के रखन, क्योंकि जिनी प्रतिज्ञा कितयो हे सैह सच्चा हे |
\v 24 प्यार कने खरे कम्म करणे ताईं इको दूजे दी चिंता करा |
\v 25 कने इको दूजे दे सोगी किठा होणा मत छडदे, जियां की कितणे भरी लोक करदे न, पर इको दूजे जो समझांदे रिया ; कने जियां-जियां तिस दिन जो नेड़े ओंदे दीखन, तियां-तियां होर बी जादा ऐसा करा |
\v 26 क्योंकि सच्चाई जो जाणदे बाद अगर असां जाणी बुझी करी पाप करदे रेन, तां पापां ताईं फिरी कोई बी बलिदान बाकी नी हे |
\v 27 हाँ, सजा इको भयानक इंतजार कने अग्गी दा जलना बाकी हे जड़ा बिरोधियां जो फूकी दिंगा |
\v 28 मूसा दी व्यवस्था जो नी मनणे बाला, दो या तिन लोकां दी गबाई पर, तिसयो बिना दया दे मारी दिंदे न |
\v 29 ताँ सोची लिया की सैह कितणी बडी सजा दे काबील होणा, जिनी परमेश्वरे दे पुत्रे जो पैरां ने रोंदया कने बाचा दे खूने जो जिसने से पबित्र बणाया, तिसयो अपबित्र मनया, कने अनुग्रहे दी आत्मा दा अपमान किता |
\v 30 क्योंकि असां तिसयो जाणदे न, जिनी बोलया, "बदला लैणा मेरा कम्म नी हे, मैं ई बदला देणा |" कने फिरी ऐ की प्रभुऐ अपणे लोकां दा न्याय करणा |"
\v 31 जींदे परमेश्वरे दे हथां च पौणा भयानक गल्ल हे |
\v 32 पर तिना पेहले दिनां जो याद करा, जिना च तुसां जो मिल्ली कने दुखां दे झमेले च टिकी रे |
\v 33 कदी-कदी तां इयां बी होया की तुसां निंदा कने क्लेश सेहन करिके तमाशा बणे, कने कदी तुसां तिना सोगी थे जिना दी दुर्दशा होई |
\v 34 क्योंकि तुसां कैदियां दे दुखां च बी दुखी होए, कने अपणी सम्पत्ति बी अराम े ने लूटणा दिती ; ऐ जाणी करी की तुहाड़े बाल इको होर बी हमेशा रेणे बाली खरी सम्पत्ति हे |
\v 35 इस ताईं अपणी हिम्मत मत छड्डा क्योंकि तिसदा फल बड़ा बड्डा होंदा हे |
\v 36 "क्योंकि तुहान्जो सबर रखणा बड़ा जरूरी हे, ताकि परमेश्वरे दी इच्छा पूरी करीके के तुसां प्रतिज्ञा दा पूरा फल पाई सकन |
\v 37 "क्योंकि हुण बड़ा ई थोड़ा वक्त रेई गिया हे, औणे बाले ओणा हे कने देर नी करणी हे |
\v 38 कने मेरे धर्मी बंदयां भरोसे ने जिंदे रेंणा, कने अगर सैह पिच्छे हटी गे तां मेरा मन तिना ते खुश नी होणा |"
\v 39 पर असां हटणे बाले नी न, की नाश होई जांऐ पर भरोसा करणे बाले न, जड़े प्राणा जो बचांन |
\c 11
\s भरोसे दे उदाहरण
\p
\v 1 हुण भरोसा आस कितियो चीजा दा पक्का, कने अनदिखियाँ चीजा दा प्रमाण हे |
\v 2 क्योंकि इसी दे बारे च प्राचीनां दी खरी गबाई दितियो हे |
\v 3 भरोसे ने ई असां जाणी लेंदे न, की सारिया दुनिया दी रचना परमेश्वरे दे वचना ने होईयो हे | ऐ नी, की जड़ा कुछ दिखने च ओंदा हे, सैह दिखियो चीजा ने बणया हे |
\v 4 भरोसे ने ई हाबिले कैन ते खरा बलिदान परमेश्वरे ताईं चढ़ाया, कने तिसी ने ई तिनी धर्मी होणे दी गबाई बी दिती ; क्योंकि परमेश्वरे तिसदियां भेंटा दे बारे च गबाई दिती ; तिसी ने ई सैह मरने दे बाद बी हल्ले दीकर गल्लां करदा हे |
\v 5 भरोसे ने ई हनोक जो चुकी लिया ; क्योंकि परमेश्वरे तिसयो चुकी लिया था, कने तिसयो चुकणे ते पेहले तिसदी ऐ गबाई दितियो थी, की तिनी परमेश्वरे जो खुश किता |
\v 6 भरोसे दे बिना तिसयो खुश करणा मुश्किल हे ; क्योंकि परमेश्वरे बाल औणे बाले जो भरोसा करणा चाईदा की, सैह हे, कने अपणे तोपणे बालयाँ जो फल दिंदा हे |
\v 7 भरोसे ने ई नूह ने तिना गल्लां दे बारे च जड़ियां दुसदियाँ नी थियां, चेतावनी पाई के अपणे घराने जो बचाणे ताईं झाज बणाया, कने तिसने तिनी संसारे जो दोषी बणाया ; कने तिस धर्मे दा वारिस बणया जड़ा भरोसे ने होंदा हे |
\v 8 भरोसे ने ई अब्राहमे जो जालू सदया गिया तां सैह हुक्म मनी के ऐसी जगा चली गिया जिसा जो मीरास च लेंणे बाला था, कने ऐ नी जाणदा था की, मैं कुथयो चलया हे, तमी निकली गिया |
\v 9 भरोसे ने ई तिनी प्रतिज्ञा कितयो होए देशां च जियां पराऐ देशां च परदेसी रेई करी इसहाक कने याकूबे सोगि तम्बूआं च रिया, सैह तिसदे सोगी तिसा प्रतिज्ञा दे वारिस थे |
\v 10 क्योंकि सैह तिस टिकी रेंणे बाले शेहरे दी नियाल रखा दा था, जिसयो बणाने बाला कने रचणे बाला परमेश्वर हे |
\v 11 भरोसे ने ई सारा जो बुड्डी होईके बी गर्भ धारण करणे दी सामर्थ्य मिल्ली, क्योंकि तिनी प्रतिज्ञा करणे बाले जो सच्चा मनया था |
\v 12 इसा बजा ने इकी जणे ते जड़ा मरया होया लगदा था, अम्बरे दे तारयाँ कने समंदरे दे तिरे दे बालु साईं अनगिनत वंश पैदा होए |
\v 13 ऐ सब भरोसे दिया हालता च ई मरे ; कने तिना जो प्रतिज्ञा कितियां चीजा नी मिल्लियां ; पर तिना जो दूरे ते दिखी करी खुश होए, कने ऐ मनी लिया की असां धरती च परदेसी कने बाहरी लोक न |
\v 14 जड़े ऐ सियाँ गल्लां बोलदे न, सैह प्रगट करदे न, की स्वदेशे दिया तोपा च न |
\v 15 कने जिस देशे ते सैह निकली आयो थे, अगर तिसयो दुबारा याद करदे तां तिना जो वापिस जाणे दा मौका था |
\v 16 पर सैह इको उत्तम मतलब की स्वर्गीय देशे दिया इच्छा च न ; इस ताईं तां परमेश्वर तिना दा परमेश्वर बोलणे ते नीं शर्मांदा हे, तां तिनी तिना ताईं इको शेहर तेयार किता |
\v 17 भरोसे ने ई अब्राहमे, परखे जाणे दे बगते इसहाके जो बलीदान दिता ; कने जिनी प्रतिज्ञायां जो सच्च मनया था |
\v 18 कने जिसयो ऐ बोलया था, "इसहाके ने तेरा वंश जाणया जाणा, " सैह अपणे इकलोते जो चढ़ाणा लग्गा |
\v 19 क्योंकि तिनी बिचार किता, की परमेश्वर सामर्थी हे, की मरयां चे जिंदे करे, तां तिना चे ई दृष्टान्त दिया रीतिया पर सैह तिसयो फिरी मिल्ला |
\v 20 भरोसे ने ई इसहाके याकूबे कने एसाबे जो औणे बाली गल्लां दे बारे च आशीष दिती |
\v 21 भरोसे ने ई याकूबे मरदे वगत युसुफे दे पुत्रां जो इक-इक करीके आशीष दिती, कने अपणी लाठिया ने सारा लेई करी दण्डवत किता |
\v 22 भरोसे ने ई युसुफ, जालू मरने बाला था, तां इस्राएले दी ओलादां दे निकली जाणे दी चर्चा किती कने अपणी हड्डियां दे बारे च हुक्म दिता |
\v 23 भरोसे ने ई मूसा दे माता-पिता तिसयो पैदा होणे बाद तिन्न महीने दीकर लुकाई रख्या, क्योंकि तिना सोचया की बच्चा सुंदर हे, कने सैह राजे दे हुक्म ते नी डरे |
\v 24 भरोसे ने ई मूसा ने सयाना होईके फिरोने दी कुड़िया दा पुत्र होणे ते मना करी दिता |
\v 25 इस ताईं की तिसयो पाप दे थोड़े दिना च सुख भोगने ते परमेश्वरे सोगी दुख भोगना जादा खरा लगया |
\v 26 कने मसीह दिया बजा ने निन्दित होणे जो मिस्रे दे भंडारे ते बी बड्डा धन समझया: क्योंकि तिसदियां नज़रा फल पाणे ताईं लगियां न |
\v 27 भरोसे ने ई तिनी राजे ते नी डरी के मिस्र जो छडी दिता, क्योंकि सैह अनदिखयो जो मना दिखदा होया मजबूत रिया |
\v 28 भरोसे ने ई तिनी फसह कने खूने दियां छिड़कणे दिया विधी मन्नी, की पहिलौठयां जो नाश करणे बाला इस्राएलियां पर कदी बी हत्थ ना पा |
\v 29 भरोसे ने ई सैह लाल समुन्द्रे दे पार चली गे, जियां सुकियां जमीनां पर, कने जालु मिस्रिया बी करणे दी सोची तां सारे डुबी मरे |
\v 30 भरोसे ने यरीहो जो शहरपनाह, जालु सैह सत दिनां दीकर तिसदे चक्कर लाई बैठी, तां सैह पेई गेई |
\v 31 भरोसे ने ई रहाब वैश्या हुक्म नी मनणे बालयां सोगी खतम नी होई, इस ताईं की तिना भेदियाँ जो शांतिया ने रख्या था |
\v 32 हुण होर क्या बोलां ? क्योंकि हुण वक्त नी रिया की गिदोन दा, कने बराक कने शिमशोन दा, कने यिफतह दा, कने दाऊद दा, कने शमुएल दा, कने भविष्यद्वक्तां दे बारे च दसां |
\v 33 इना भरोसे ने ई राज्य जित्ते ; धर्मे दे कम्म किते ; कने प्रतिज्ञा कितियां चीजा पाईयां ; सिहां दे मुं बंद किते,
\v 34 अग्गी लपटां जो ठंडा किता ; कने तलवार दिया धारा ते बची निकले ; कमजोरियां च जोरे बाले होए ; लड़ाईयां च वीर निकले ; विदेशियाँ दी फौजां जो मारी के नसाया |
\v 35 जनानियां अपणे मरयां होयां जो फिरी ते जिन्दा दिखया ; कितणे तां मार खांदे-खांदे मरी गे ; कने छुटकारा नी चाया ; इसताईं की खरे पुनरुथाने दे भागी बनण |
\v 36 केईयां मजाक उड़ाणे च, कोड़े खाणे च ; बन्ने जाणे च, जेला च जाणे ने परखे |
\v 37 पथरां ने मारे गे ; आरयाँ ने चिरे गे ; तिना दी परीक्षा लेई ; तलवारा ने मारे गे ; सैह कंगालिया च, कलेशां च, कने दुख झेलदे होए भेडां बकरियां दी खली जो ओड्डी के मारे-मारे फिरदे रे |
\v 38 बंणा, कने पहाड़ा, कने गुफां कने धरती दी दरारां च भटकदे रे |
\v 39 संसार तिना दे काबील नी था: कने ई तिना दे बारे च खरी गबाई दिती, फिरी बी तिना जो प्रतिज्ञा कितियां चीजा नी मिल्लियां |
\v 40 क्योंकि परमेश्वरे साड़े ताईं पेहले ते ई इक खरी गल दसियो हे, की सैह साड़े बिना सिद्धता दीकर नी पुज्जे |
\c 12
\s परमेश्वर पिता दी ताड़ना
\p
\v 1 इस बजा ने सांझो गबाहां बड़े बड्डे बदले घेरया हे, तां ओआ, हर इक रोकणी बाली कने उलझाणे बाले पापां जो दूर करिके तिसा दौड़ा च सबर ने दौड़ीऐ, जिसा च सांझो दौड़ना है |
\v 2 कने भरोसे दे कर्ता कने सिद्ध करणे बाले यीशु जो दिखदे रेयिए, जिनी तिसा खुशिया ताईं जड़ी तिसदे अग्गे रखियो थी, शर्म दी कोई चिंता नी करीके, क्रूसे दा दुख सेहन किता ; कने परमेश्वरे दे सिहांसने दे सजे पासे जाई बैठा |
\v 3 इस ताईं तिसदा ध्यान करा, जिनी अपणे खिलाफ च पापियां दा इतणा झगड़ा सेहन किता ताकि तुसां हारी करी हिम्मत ना छडी देन |
\v 4 तुसां पापे ने लड़दे होए तिसने ऐसी लड़ाई नी किती की तुहाड़ा खून निकलया हो |
\v 5 कने तुसां तिस उपदेशे जो भूली गियो न जड़ा तुहांजो पुत्रां साईं दितया था: "हे मेरे पुत्र, प्रभु दी ताड़ना जो हल्की गल मत समझ, जालू सैह तिजो घुड़के तां हिम्मत मत छडदा |
\v 6 क्योंकि प्रभु जिसने प्यार करदा तिसयो ताड़दा बी हे, कने जिसयो पुत्र बणाई लेंदा हे तिसयो कोड़े बी लांदा हे |
\v 7 तुसां दुखे जो ताड़ना समझी करी सेहन करी लिया ; परमेश्वर तुहांजो पुत्र समझी करी बर्ताव करदा हे | सैह कुण दिया पुत्र हे जिसदी ताड़ना पिता नी करदा ?
\v 8 अगर सैह ताड़ना जिसदे हिस्से दार सारे होंदे न, तुहाड़ी नी होई, तां तुसां पुत्र नी न, तां तुसां व्यभिचारे दी ओलाद न |
\v 9 जद की साड़े शारीरिक पिता साड़ी ताड़ना करदे थे, तां क्या असां आत्मा दे पिता दे अधीन नी रेई सकदे, जिसने असां जिन्दे रे |
\v 10 सैह तां अपणी-अपणी समझा ने थोड़े दिनां ताईं झिड़कां दिंदे थे, पर सैह तां साड़े फायदे ताईं करदा हे, ताकि जिसने असां बी पबित्रता दे भागी बणी जान |
\v 11 अजकल हर तरहा दी ताड़ना मजे दी नी हे, पर दुखे दी ई गल्ल लगदी हे, तां बी जेड़े तिसा जो सेहन-सेहन करदे-करदे पक्के होई गियो न, बादे च तिना जो चैन धर्मे दा फल मिलदा हे |
\s उपदेश कने चेतावनी
\p
\v 12 इस ताईं हथां कने कमजोर गोडयां जो सीधा करा |
\v 13 कने अपणे पैरां ताईं सिदे रस्ते बणा, की कोई लट्टा भटकी ना जा, पर इयां हो की सैह भला चंगा होई जा |
\v 14 सारयां ने मेल मिलाप रखा, कने तिसा पबित्रता दिया तोपा च रिया जिसदे बिना कुनी प्रभु जो नी दिखी नी सकणा हे |
\v 15 कने ध्याने ने दिखदे रिया की ऐसा ना हो की कोई बी परमेश्वरे दे अनुग्रेह ने वंचित ना रेई जाऐ, या कोई कोड़ी जड़ निकली करी दुख दे, कने तिसने मते भरी लोक बी अशुद्ध होई जान |
\v 16 ऐसा ना हो, की कोई बी जणा व्यभिचारी, या एसाबे साईं अधर्मी हो जिनी इक बरी दी रोटिया ताईं अपणा पहिलोठा होणे दा पद बेचीं दिता |
\v 17 तुहांजो पता हे की बादे च जलु सैह आशीष पांणा चाहदां था, पर तिसयो इसदे काबील नी समझया, कने रोई-रोई करी बी तिसयो मन बदलने दा मौका नी मिलया |
\v 18 तुसां तां तिस पहाड़े बखे जिसयो छुई सकदे न, जिदे च अग्ग लगियो थी, काली घटा, नेहेरा, कने तुफाने बखे |
\v 19 तुरही दी अबाज, कने बोलणे बाले दे ऐसे अखरां बाल नी आऐ, जिसयो सुणने बालयां विनती किती की हुण साड़े ने जादा गल्लां मत करा |
\v 20 क्योंकि सैह तिस हुक्म जो नी सेहन करी सके: "अगर कोई जानवर बी तिस पहाड़े जो छुंगा तां तिसयो पत्थर मारा |"
\v 21 कने सैह दर्शण इतणा डरावणा था, की मूसा बोलया, "मैं बड़ा डरा कने कम्मा दा हे |"
\v 22 पर तुसां सिय्योन दे पहाड़े बखे, कने जिन्दे परमेश्वरे दे स्वर्गीय शेहर यरुशलम दे नेड़े कने लखां स्वर्गदूतां,
\v 23 कने तिना पहिलौठां दी आम सभा कने कलीसिया जिना दे ना स्वर्गे च लिखयो न: कने सारयां दे न्यायी परमेश्वरे बाल, कने सिद्ध कितयो धर्मियां दी आत्माओं,
\v 24 कने नोई बाचा दे मध्यस्थ यीशु, कने छिड़कयो खूने बाल आयो न, जड़ा हाबिले दे खूने ने खरियाँ गल्लां बोलदा हे |
\v 25 सावधान रिया, कने तिस बोलणे बाले ते मूह मत फेरा, क्योंकि सैह लोक जालु धरती पर चेतावनी देणे बालयां ते मूह मोड़ी के नी बची सके, तां असां स्वर्गे ते चेतावनी देंणे बाले ते मुं फेरी करी कियां बची सकदे न ?
\v 26 तिस बेले तां तिसदे अखरां धरती जो हिलाई दिता था, पर हुण तिनी ऐ प्रतिज्ञा किती हे, "मैं इक बरी फिरी सिर्फ धरती जो नी, पर अम्बरे जो बी हिलाई देणा हे |"
\v 27 कने ऐ गल 'इक बरी फिरी' इसा गल्लां जो प्रगट करदा हे, की जड़ियां चीजा हिलाई जांदिया न, सैह बणायां होईयां चीजा दिया बजा ने टली जाणियां न ; ताकि सैह चीजा जड़ियां हिलाई नी जान्दियां न सैह अटल रेन |
\v 28 इस ताईं असां इस राज्य जो पाई करी जिनी हिलणा नी हे, तिस अनुग्रेह जो हथे ते नी जाणा देन, जिसने असां भक्ति, डर ने, परमेश्वर दी ऐ सी अराधना करी सकदे न, जिसने सैह खुश होंदा हे |
\v 29 क्योंकि साड़ा परमेश्वर भस्म करणे बाली अग्ग हे |
\c 13
\s मसीह जिन्दगी जिणे निर्देश
\p
\v 1 भाईचारे दा प्यार बणी रे |
\v 2 परोणयां दी इज्जत करणा मत भुलदे, क्योंकि इसने केईयां लोकां अनजाने च स्वर्ग दूतां दा आदर सत्कार कितया हे |
\v 3 कैदियां दी ऐ सी सुध लिया, जियां मन्ना तुसां बी कैदी न ; कने जिना ने बुरा बर्ताब होंदा हे, तिना दी बी ऐ सोची के सुध लिया की सैह बी तुहाड़ी ई शरीर हे |
\v 4 बयाह सबना च इज्जता दी गल समझा, कने ब्याहे दा बिस्तर निष्कलंक रे ; क्योंकि परमेश्वर व्यभिचारियां कने परिस्त्रिगामियाँ दा बी न्याय करणा हे |
\v 5 तुहाड़ा स्वभाव लालची ना हो, कने जड़ा बाल हो तुसां तिसी च ई खुश रिया ; क्योंकि तिनी अप्पू ई बोलया हे, "मैं तिजो कदी बी नी छडगा कने ना ई कदी त्यागणा हे |"
\v 6 इस ताईं असां निडर होईके बोलदे न, "प्रभु, साड़ा सहायक हे, मैं कदी नी डरना ; आदमी मेरा क्या करी सकदे न |"
\v 7 जड़े तुहाड़े अग्गे थे, कने जिना तुहांजो परमेश्वरे दा वचन सुणाया हे, तिना जो याद रखा ; कने ध्याने ने तिना दे चाल चलणे दा अंत दिखी के तिना दे भरोसे दा अनुकरण करा |
\v 8 यीशु मसीह कल कने अज्ज कने यूगां-यूगां दीकर इको दिया हे |
\v 9 केई तरहा दे कने उपरी उपदेशां ने मत भटकदे, क्योंकि मने दा अनुग्रेह ने पक्का होणा खरा हे, ना की तिना खाणे बालियां चीजा ते जिना ते कम्म रखणे बालयां ने कोई फायदा नी होया |
\v 10 साड़ी इक ऐ सी वेदी हे जिस पर खाणे दा हक तिना लोकां जो नी हे, जड़े तम्बूऐ दी सेवा करदे न |
\v 11 क्योंकि जिना जानवरां दा खून महायाजक पाप-बलिया ताईं पबित्र जगा पर लेई जांदा हे, तिना दी शरीर छावनिया दे बार फूकदे न |
\v 12 इसी बजा ने, यिशुऐ बी लोकां जो अपणे ई खूने ने पबित्र करणे ताईं फाटके दे बार ई दुख झेले |
\v 13 इस ताईं ओआ, तिसदी निंदा अपणे पर लेई के छावनिया दे बार तिसदे बाल चलदे न |
\v 14 क्योंकि एथू साड़ी कोई रेंणे बाली जगहा नी हे, असां इक औणे बाले शेहरे दिया तोपा च न |
\v 15 इस ताईं असां तिसदे दितयो स्तुतिरुपी बलिदान, मतलब की तिना ओठां दा फल जड़े तिसदे नाऐ दा अंगीकार करदे न, तिसयो परमेश्वरे ताईं हमेशा चड़ा करा |
\v 16 पर भलाई करनयो, केन उदारता मत भुला ; क्योंकि परमेश्वर ऐसे बलिदाना ने खुश होंदा हे |
\v 17 अपणे अगुवा दी मन्ना ; कने तिना दे अधीन रिया, क्योंकि सैह तिना साईं तुहाड़े प्राणा ताईं जागदे रैंदे न, जिना जो लेखा देणा पौणां हे ; की सैह इस कम्मे जो खुशिया ने करन ना की ठंडा सा लेई के, क्योंकि इसा हालता च कोई फायदा नी होणा |
\v 18 साड़े ताईं प्राथना करदे रिया ; क्योंकि सांझो भरोसा हे, की साड़ा विवेक शुद्ध हे: कने असां सारियां गल्लां च खरी चाल चलणा चांहदे न |
\v 19 प्रार्थना करणे ताईं मैं तुहांजो होर बी समझांदा हे, की मैं तुहाड़े बाल फिरी तोली आई सकें |
\v 20 हुण शांतिदाता परमेश्वर, जिनी साड़े प्रभु यीशु जो, जड़ा भेडां दा महान रखवाला हे, सनातन बाचा दे खूने दे गुणां ने मरयों चे ज़िंदा करी के लेई आया,
\v 21 तुहांजो हर इक खरी गल्लां च सिद्ध करे, जिसने तुसां तिसदी इच्छा पूरी करी करन, कने जड़ा कुछ तिसयो खरा लगदा हे, तिसयो यीशु मसीह दे जरिये सांजो च पैदा करे | जिसदी महिमा युगायुगां दीकर होंदी रे | आमीन |
\v 22 हे भाइयो, मैं तुहाड़े ने विनती करदा हे, की इना उपदेशां दियां गल्लां जो सेहन करी लिया ; क्योंकि मैं तुहांजो बड़ा बडा करी के लिखया हे |
\v 23 तुसां ऐ जाणी लिया की तिमुथियुस साड़ा भाई छुटी गिया हे, कने अगर सै तौली आई गिया तां मैं तिसदे सोगी तुहांजो ने मिलगा |
\v 24 अपणे सारे अगुवों जो कने सारयां पबित्र लोकां जो नमस्कार बोला | इतालिया बाले तुहांजो नमस्कार बोलदे न |
\v 25 तुसां सारयां पर अनुग्रेह होंदा रे | आमीन |
