\id REV
\ide UTF-8
\rem Copyright Information: Creative Commons Attribution-ShareAlike 4.0 License
\h प्रकाशित वाक्य
\toc1 प्रकाशित वाक्य
\toc2 प्रकाशित वाक्य
\toc3 प्रकाशित वाक्य
\mt1 Revelation
\mt1 प्रकाशितवाक्य
\c 1
\p
\v 1 यीशु मसीह दा प्रकाशितवाक्य, जड़ा परमेश्वरे इसताईं दितया की अपणे दासां जो से गल्लां, जिना दा होणा जरूरी हे, दस्से: कने तिनी अपणे स्वर्गदूते जो भेजी के अपणे दास यूहन्ना जो दसया,
\v 2 जिनी परमेश्वरे दे वचना कने यीशु मसीह दी गबाई दिती, मतलब की जड़ा कुछ तिनी दिखया था तिसदी गबाई दिती |
\v 3 धन्य हे सैह जड़ा इसा भविष्यद्वाणी दे बचना पढ़दा हे, कने सैह जड़े सुणदे न कने इदे च लिखियां गल्लां जो मनदे न, क्योंकि बगत नेड़े हे |
\s सत्तों कलीसियाँ दा अभिवादन
\p
\v 4 यूहन्ना दिया तरफा ते आसिया दी सत्तां कलीसियाँ दे नां: तिसदी तरफा ते जड़ा हे, कने जड़ा था, कने जड़ा औणे बाला हे ; कने तिना सत्तां आत्मा दिया तरफा ते, जड़ियां तिसदे सिहांसने दे सामणे न,
\v 5 कने यीशु मसीह दिया तरफा ते जड़ा भरोसे दे काबील कने मरयां च जी उठणे बालयाँ च पेहला, कने धरती दे राजयां दा हाकिम हे, तुहांजो अनुग्रेह कने शांति मिलदी रे | सैह साड़े सोगी प्यार रखदा हे, कने जिनी सांझो अपणे खूने ने साड़े पापां ते छुडाया हे |
\v 6 कने सांझो इक राज्य कने अपणे पिता परमेश्वर ताईं याजक बी बणाई दिता ; तिसदी महिमा कने पराक्रम यूगां-यूगां दीकर रे | आमीन |
\v 7 दिखा, सैह बदलाँ सोगी औणे बाला हे ; कने हर इक जणे तिसयो दिखणा, कने धरती दे सारे कुलां तिसदिया बजा ने छाती पिटणी | हाँ | आमीन |
\v 8 प्रभु परमेश्वर, जड़ा हे, कने जड़ा था, कने जड़ा औणे बाला हे, जड़ा सबते शक्ति शाली हे, सैह ऐ बोलदा हे, "मैं ई शुरूआत (अलफा) कने मैं ई अंत हे (ओमेगा) हे |"
\s यूहन्ना जो मसीह दे दर्शण
\p
\v 9 मैं यूहन्ना, जड़ा तुहाड़ा भाई, कने यिशु दे दुख, कने राज्य कने धीरज च तुहाड़ा साथी हे, परमेश्वरे दे वचन, कने यिशुऐ दी गबाईया दिया बजा ने पतमुस नाए दे टापूऐ च था |
\v 10 मैं प्रभुऐ दे दिन आत्मा च आई गिया, कने अपणे पिच्छे तुरही जो बड़े जोरे ने बोलदे सुणया,
\v 11 "जड़ा कुछ तू दिखदा हे, तिसयो कताबा च लिखी करी कलीसियाँ बाल भेजी दे, मतलब की इफिसुस, कने स्मुरना, कने पिरगमुन, कने युआतीरा, कने सरदीस, कने फिलदिलफिया, कने लौदिकिया जो |"
\v 12 तालु मैं तिसयो दिखणे ताईं मुं फेरया, जड़ा मिंझो ने बोला दा था ; कने पिच्छे मुड़ी के मैं सोने दियां सत्त दिवटां दिखियां ;
\v 13 कने तिना दीवटां दे बिच आदमिये दे पुत्रे साईं इक मरदे जो दिखया, जिनी पैरां दीकर कपड़े पायो थे, कने छातिया पर सोने दा पटुका बनया था |
\v 14 तिसदा सर कने बाल चिट्टे थे, बल्कि पाले ते बी चिट्टे थे ; कने तिसदी अखी अग्गी दी लोई साईं थियां |
\v 15 तिसदे पैर बदिया पीतला साईं थे, जियां मन्ना की भटिया च तपाया होन ; तिसदी अबाज बड़े भरी पांणिऐ दिया अबाजा साईं थी |
\v 16 तिनी अपणे सजे हथे च सत्त तारे लियो थे, कने तिदे मुंऐ ते तेज़ दुधारी तलवार निकलदी थी ; तिसदा मुं ऐसा चमका दा जियां सूरज बड़िया धूपा च चमकदा हे |
\v 17 जालु मैं तिसयो दिखया, तां तिसदे पैरां च मरयां साईं पेई गिया कने तिनी मिंजो पर सजा हथ रखी करी बोलया, "डर मत ; मैं पेहला कने आखरी कने जिन्दा हे,
\v 18 मैं मरी गिया था, कने हुण दिख मैं युगां-युगां दीकर जिन्दा हे ; कने मौत कने अधोलोक दियां कुंजियाँ मेरे बाल ई न |
\v 19 इस ताईं जड़ियां गल्लां तू दिखियां न कने जड़ियां गल्लां होआ दियां न ; कने जड़ियां इसदे बाद होणे बालियां न, तिना सबना जो लिखी ले |
\v 20 "मतलब की तिना सत्तां तारयां दा भेद जिना जो तू मेरे हथे च दिखया था, कने तिना सत्तां सोने दियां दीवटां दा भेद: सैह सत्त तारे सत्तां कलीसियाँ दे दूत न, कने सैह सत्त दीवट सत्त कलीसियाँ न |
\c 2
\s इफिसुस दा संदेशा
\p
\v 1 "इफिसुस दिया कलीसिया दे दूते जो ऐ लिख: "जड़ा सत्त तारे मैं अपणे सज्जे हथे लियो न, कने सोने दियां सत्त दीवटां पर गुमदा हे, सैह ऐ बोलदा हे:
\v 2 'मैं तेरे कम्मा जो, तेरिया मेहनता जो, तेरे धिरजे जो जाणदा हे ; कने ऐ बी की तू बुरे लोकां जो तां दिखी नी सकदा ; कने जड़े अपणे आपे जो प्रेरित बोलदे न, पर सैह हेन नी न, तिना जो तू परखी कने सैह झूठे निकले न |
\v 3 तू धीरज रखदा हे, कने मेरे नाऐ ताईं दुख झेलदा-झेलदा थकया नी |
\v 4 पर मिंझो तेरे बारे च ऐ बोलणा हे की तू अपणा पेहले साईं प्यार छडी दितया हे |
\v 5 'इस ताईं याद कर, की तू कतां ते पिया हे कने पेहले साईं कम्म कर ; अगर तू अपणा मन बदलगा, तां मैं तेरे बाल आई करी के पैले साईं कम्म कर | अगर तू अपणा मन नी बदलगा, तां मैं तेरे बाल आई करी तेरी दीवट तिसा जगा हटाई देंणा हे |
\v 6 'पर हाँ, तिजो च इक गल हे, की तू निकुलईयां दे कम्मां ते नफरत करदा हे, जिना ते मैं भी नफरत करदा हे |
\v 7 'जिसदे कन्न न, सैह सुणी ले की आत्मा कलीसियाँ ने क्या बोलदा हे: मैं तिसयो तिस जिन्दगी दे रूखे चे जड़ा परमेश्वरे दे स्वर्गलोक च हे, फल खांणे जो दिंगा |'
\s स्मुरना जो संदेशा
\p
\v 8 "स्मुरना दिया कलीसिया दे दूते जो ऐ लिख: "जड़ा पेहला कने आखरी हे ; जड़ा मरी गिया था कने हुण जिन्दा होई गिया हे, सैह ऐ बोलदा हे:
\v 9 "मैं तेरे दुखां कने गरिबिया जो जाणदा हे (पर तू अमीर हे) ; कने जड़े लोक अपणे आपे जो यहूदी बोलदे न कने हेन नी न, पर शेतान े दी सभा हे, तिना दी निंदा जो बी जाणदा हे |
\v 10 'जड़े दुख तिजो झेलने न, तिना ते मत डर: क्योंकि शेतान े तुहांजो परखणे ताईं केईयां जो जेला च पाणाहे ; कने तुहांजो दस दिनां ताईं दुख झेलणा पौणा: आखरी बेले दीकर भरोसा रख ; तां मैं तिजो जिन्दगी दा मुकुट देणा |
\v 11 जिसदे कन्न होन सैह सुणी लिया की आत्मा कलीसिया ने क्या बोलदा हे: जिसयो जय मिलगी, तिसयो दूजी मौता ने कोई घाटा नी होणा |
\s पिरगमुन जो संदेश
\p
\v 12 "पिरगमुने दिया कलीसिया दे दूते जो ऐ लिख: जिसदे बाल दोधारी कने तेज़ तलवार हे, सैह ऐ बोलदा हे:
\v 13 मैं ऐ तां जाणदा हे, की ओथु रेंदा हे जिथू शेतान े दा सिंहासन हे, कने मेरे नाऐ पर टिकी रेंदा हे, कने मिंजो पर भरोसा करणे ते सैह तिना दिनां च बी पिच्छे नी हटया जिना दिना च मेरा भरोसे दे काबील साक्षी अन्तिपास, तुहाड़े बिच तिसा जगहा पर मारया गिया जिथू शेतान रेंदा हे |
\v 14 'पर मिंजो तेरे बारे च कुछ गल्लां बोलणियां न, क्योंकि तुहाड़े ओथू तां कुछ ऐसे लोक न, जड़े बिलामे दी शिक्षा जो मनदे न, जिनी बालाक जो इस्राएलियाँ दे अग्गे ठोकर दी बजा रखणा सिखया, की मूर्तियाँ दे अग्गे रखियाँ चीजा जो खा कने व्यभिचार करा |
\v 15 तियां ई तेरे एथू बी कुछ ऐसे न, जड़े नीकुलइयाँ दिया शिक्षा जो मनदे न |
\v 16 मन बदली लिया, नी तां मैं तौली ई तेरे बाल आईके, अपणे मुंऐ दिया तलवारा ने तिना सोगी लड़ना हे |
\v 17 'जिसदे कन्न हेन सैह सुणी लिया की आत्मा कलीसियाँ ने क्या बोलदा हे ; जिसयो जय मिलगी, तिसयो मैं गुप्त मन्ना चे देंणा हे, कने तिसयो पथरे पर इक ना लिखया होणा, कने सैह जिसयो मिलगा तिसदे सिबा होर कुसयो नी पता लगणा |'
\s थुआतीरा जो संदेशा
\p
\v 18 "थुआतीरा दी कलीसिया दे दूते की लिख: परमेश्वरे दा पुत्रे जिसदी अखी अग्गी साईं न, कने जिसदे पैर बदिया पितले साईं न, सैह ऐ बोलदा हे:
\v 19 'मैं तेरे कम्मां जो, तेरे प्यार जो, कने भरोसे, कने सेवा, कने धीरजे जो जाणदा हे, कने ऐ बी की तेरे पिछले कम्म पेहले ते बी जादा न |
\v 20 'पर मिंजो तेरे खिलाफ ऐ बोलणा हे, की तू तिसा इजेबेल जो रैणा दिंदा हे, जड़ी अपणे आपे जो भविष्यद्वक्तिन बोलदी हे, कने मेरे दासां जो व्यभिचार करणा, कने मूर्तियाँ दे अग्गे चढ़ाईयां चीजा जो खाना सिखाई करी भटकांदी हे |
\v 21 'मैं तिसा जो मन बदलने दा मौका दिता, पर सैह अपणे व्यभिचारे ते मन फेरना नी चांहदी हे |'
\v 22 'दिख, मैं तिसा जो रोग्शैय्या पर पांदा हे ; कने जड़े तिसा सोगी व्यभिचार करदे न अगर सैह बी तिसा दे कम्मां ते मन नी फेरगे तां मैं तिना जो बड़े दुखे च पाणा हे |
\v 23 'मैं तिसा दे बच्चयां जो मारी देणा हे ; तालू सारयां कलीसियाँ जो पता चली जाणा की मने कने दिले जो परखणे बाला मैं ई हे: कने मैं तुहांजो सबना जो तुहाड़े अपणे कम्मा दे अनुसार बदला देणा हे |
\v 24 'पर तुसां थुआथीरा दे बाकी लोकां ते, जड़े इसा शिक्षा जो नी मनदे न, कने तिना गल्लां जो जिना जो शेतान े दियां गल्लां बोलदे न, तिना ऐ बोलदा हे, की मैं तुहाड़े पर होर भोझ नी पाणा हे |
\v 25 'पर हाँ, जड़ा तुहाड़े बाल हे तिसयो मेरे औणे दीकर पकड़ी रखनयो |
\v 26 जिसयो जय मिल्ले, कने मेरे कम्मां जो आखरी दीकर करदा रे, 'मैं तिसयो जाति-जाति दे लोकां पर हक देंणा हे |
\v 27 कने तिनी लोऐ दा राजदंड लेई के राज करणा, जियां कुम्हारे दे मिट्टिया दे बांडे टूटी जांदे न: मैं बी ऐ हक अपणे पिता ते लिया हे |
\v 28 कने मैं तिसयो ब्यागा दा तारा देणा |
\v 29 'जिसदे कन्न हेन सैह सुणी लिया की आत्मा कलीसिया ने क्या बोला दी हे |
\c 3
\s सरदीस जो संदेशा
\p
\v 1 "सरदीसे दिया कलीसिया दे दूते जो लिख: जिसदे बाल परमेश्वरे दी सत्त आत्मा कने सत्त तारे न, सैह ऐ बोलदा हे, की मैं तेरे कम्मां जो जाणदा हे: की तिजो जिन्दा ता बोलदे न, पर हे तू मरया |
\v 2 'जागदा रे, कने तिना चिजां जो जड़ियां बाकी रेई गियां न, कने जड़ियां मुकणे बालियां न, तिना जो पक्का कर ; क्योंकि मैं तेरे कुसी बी कम्मे जो परमेश्वरे बाल पूरा नी दिखया हे |
\v 3 इस ताईं याद कर, की तिजो कदेई शिक्षा मिलियो हे कने सुणियो थी, कने तिसा च बणया रे, कने मन बदल: कने अगर तू जागदा नी रेंगा तां मैं चोरे साईं आई रेंणा हे कने तिजो कोई पता नी चलणा, की मैं कुसा घड़िया तिजो पर आई पौणा हे |
\v 4 'पर हाँ, सरदीस च तुहाड़े ओथु कुछ ऐसे लोक बी हेन, जिना अपणे कपड़े अशुद्ध नी कितयो न, तिना सफेद कपड़े पायी के मेरे सोगी घुमणा, क्योंकि सैह इस काबील न |
\v 5 'जिसदी जय होंगी, तिसयो इयां ई चिट्टे कपड़े पेहनाणे न, कने मैं तिसदा ना जिन्दगी दिया कताबा छे कदी बी नी कटणा हे ; पर तिसदा नां अपणे पिता कने तिसदे स्वर्गदूतां सामणे मन्नी लेणा हे |
\v 6 'जिसदे कन्न हेन, सैह सुणी लिया की आत्मा कलीसिया जो क्या बोलदी हे |
\s फिलदिलफिया जो संदेशा
\p
\v 7 'फिलदिलफिया दी कलीसिया दे दूते जो ऐ लिख: "जड़ा पबित्र कने सच्च हे, कने जड़ा दाऊदे दी कुंजी रखदा हे, जिसदे खोले होऐ जो कोई बंद नी करी सकदा कने बंद किते होए जो कोई बी खोली नी सकदा, सैह ऐ बोलदा हे,
\v 8 'की मैं तेरे कम्मां जो जाणदा हे | दिख, मैं तेरे सामणे इक दरवाज़ा खोली के रखया हे, जिसयो कोई बंद नी करी सकदा ; तेरी सामर्थ्य थोड़ी जेई हे, पर फिरी बी तू मेरे वचना दा पालन किता हे, कने मेरे नाए ते मना नी किता हे |
\v 9 'दिख, मैं शेतान े दे तिना सभा बालयाँ जो तेरे वशे च करी दिंगा जड़े यहूदी बणी बैठयो न, पर सैह हेन नी न, सैह झूठ बोलदे न, दिख मैं ऐसा करणा हे, की जिसने तिना आई करी तेरे पैरां च पेई जाणा, कने तिना जो पता लगी जाणा हे की मैं तिजो ने प्यार रखदा हे |
\v 10 'तू मेरे धीरजे दे वचना जो थमया हे, इस ताईं मैं बी तिजो तिस बगते बचाई लैणा हे, जालू तिनी धरतिया पर रेंणे बाले लोकां जो परखणे ताईं औणे बाला हे |
\v 11 मैं तोली ई औणे बाला हे ; जड़ा कुछ तेरे बाल हे तिसयो तू साम्बी रख, की कोई तेरे मुकुटे ते खोई ना ले |
\v 12 'जिसयो जय मिल्ले, तिसयो मैं अपणे परमेश्वरे दे मंदरे च इक खम्बा बणांगा ; कने तिनी फिरी कदी बी बाहर नी निकलणा ; कने मैं अपणे परमेश्वरे दा नां कने तिसदे शेहर यरूशलेम दे ना, कने अपणे परमेश्वरे ते बखे ते स्वर्गे ते उतरणे बाला हे कने अपणा नोआ ना तिस पर लिखणा हे |
\v 13 'जिसदे कन्न हैन सैह सुणी लिया की आत्मा कलीसियाँ ने क्या बोलदी हे |
\s लौदीकिया जो संदेशा
\p
\v 14 "लौदीकिया दे कलीसिया दे दूते जो ऐ लिख: "जड़ा आमीन, कने भरोसा दे काबील, कने सच्चा गबाह हे, कने परमेश्वरे दी दुनिया दी मूल बजा हे, सैह ऐ बोलदा हे:
\v 15 'की मैं तेरे कम्मां जो जाणदा हे की ना तां तू ठंडा हे कने ना ई गरम हे, खरा होंदा की तू ठंडा या गरम होंदा |
\v 16 'इस ताईं की तू कोसा-कोसा हे, कने ना ठंडा हे कने ना गर्म हे, मैं तिजो अपणे मुंऐ ते उगलने बाला हे |
\v 17 'तू जड़ा बोलदा हे, की मैं अमीर हे, कने पेसे बाला होई गिया हे, कने मिंजो कुसी बी चीजा दी कमी नी हे, कने तिजो ऐ नी पता की तू कितणा अभागा, कने बुरा कने कंगाल कने अन्ना, कने नंगा हे |
\v 18 इस ताईं मैं तिजो सलाह दिंदा हे, की अग्गी च तपाया होया सोना तू मिंजो ते खरीदी ले, की अमीर होई जा, कने चिट्टे कपड़े पायी ले ताकि तिजो तेरे नंगे होणे दी शर्म ना ओऐ ; कने अपणी अखी च लाणे ताईं सुरमा लेई ले जिसने तिजो दुसणा लग्गी पोऐ |
\v 19 'मैं जिना-जिना ने प्यार करदा हे, तिना सबना जो उलाहना कने ताड़ना दिंदा हे ; इस ताईं सरगर्म होई जा, कने अपणे मन बदली फेरी ले |
\v 20 'दिख, मैं दरबाजे पर खड़ोई करी खटखटा दा हे ; अगर कोई मेरी अबाज सुणी के दरवाज़ा खोलगा, तां मैं तिसदे बखे जाई के तिसदे सोगी रोटि खाणी कने तिनी मेरे सोगी |
\v 21 'जिसयो जय मिल्ले, मैं तिसयो अपणे सोगी तिसदे सिंहासने पर बैठाणा हे, जियां मैं जय पाई करी अपणे पिता सोगी तिसदे सिंहासने पर बैठया |
\v 22 'जिसदे कन्न हेन सैह लिया सुणी की आत्मा कलीसिया ने क्या बोलदी हे |"
\c 4
\s स्वर्ग च अराधना
\p
\v 1 इना गल्लां दे बाद जालु मैं नजर किती, तां मैं ऐ दिखया की स्वर्गे च इक दरवाज़ा खुलया हे ; कने जिसयो मैं अपणे सोगी तुरही दी अबाजा च गल्लां करदे सुणया था, सैह बोलदा हे, "एथू उपर आई जा ; कने मैं सैह गल्लां तिजो दसणियां न, जिना दा इना गल्लां दे बाद पूरा होणा जरूरी हे |"
\v 2 तालु ई मैं जट आत्मा च आई गिया ; कने क्या दिखदा हे की इक सिंहासन स्वर्गे च रखया हे, कने तिस सिंहासने पर कोई बैठया हे |
\v 3 जड़ा तिस पर बैठया हे, सैह यशब कने माणिक्य साईं लग्गा दा हे, कने तिस सिंहासने दे चारो पासे इन्द्रधनुष दुस्सा दा हे |
\v 4 तिस सिंहासने दे चारो पासे चोबी सिंहासन न ; कने इना सिंहासना पर चोबी प्राचीन चिट्टे कपड़े पायी के बैठयो न, कने तिना दे सिरां पर सोने दे मुकुट न |
\v 5 तिस सिंहासने ते बिजली कने गर्जणे दी अबाज निकलदी हे कने सिंहासने दे सामणे अग्गी दे सात दिय्ये बलयो न, सैह परमेश्वरे दी सत्त आत्मा न,
\v 6 कने इयां लग्गा दा था की तिस सिंहासने दे सामणे कच्चू दा इक समुंदर हे, कने सिंहासने दे बिच कने तिसदे चारो पासे चार आदमी न, जिना दे अग्गे कने पिच्छे अखी ई अखी लगियाँ न |
\v 7 पेहला आदमी शेरे साईं हे, कने दूजा बछड़े साईं हे, तिजे आदमिये  दा मुं आदमिये साईं हे, कने चोथा आदमी उड़दे होए उकाबे साईं हे |
\v 8 कने चारां आदमियां दे छे-छे पंख न, कने चारो पासे अखी ई अखी न ; कने सैह रात-दिन बिना अराम कितयो ऐ बोलदे रेंदे न, "पबित्र, पबित्र, पबित्र प्रभु परमेश्वर, सबते शक्ति शाली , जड़ा था, कने जड़ा हे, कने जड़ा औणे बाला हे |"
\v 9 जालु तिना आदमियां तिसदा, जड़ा सिंहासने पर बैठया हे, कने जड़ा युगां दीकर जिन्दा हे, आदर कने धन्यावाद करणा |
\v 10 तालू चोबियाँ प्राचीनां सिंहासने पर बैठने बाले दे अग्गे पेई जाणा हे, कने तिसयो जिनी यूगां-यूगां दीकर जिंदे रैणा हे प्रणाम करणा ; कने तिना अपणे-अपणे मुकुट सिंहासने सामणे ऐ बोलदे होऐ रखी देंणे न,
\v 11 "ऐ साड़े प्रभु, कने परमेश्वर, तू ई महिमा, कने आदर, कने सामर्थ्य दे काबील हे ; क्योंकि तू ई सैह सारी चीजा बणाईयां कने सैह सब कुछ तेरिया ई मरजिया ने था, कने बणइयां कने इसा दुनिया च थे थियां |
\c 5
\s मुहरबन्द कताब कने मेमना
\p
\v 1 जड़ा सिंहासने पर बैठया था, मैं तिसदे सजे हथे च इक कताब दिखी, कने सैह कताब अंदर कने बार दोनो पासे लिखियो थी, कने सैह सत्त मुहरां लाई के बंद कितियो थी |
\v 2 फिरी मैं इक बलवंत स्वर्गदूते जो दिखया कने सैह जोरे-जोरे ने प्रचार करा दा था, "इसा कताबा जो खोलने बाला कने इसा दियां मोहरां जो तोड़ने दे काबील कुण हे ?"
\v 3 कने ना तां स्वर्गे च, ना ई धरती पर, ना ई धरतिया दे थले चे कोई इसा कताबा जो खोलणे कने तिसा नजर पांणे दे काबील निकलया |
\v 4 तालु मैं फुटी-फुटी करी रोणा लग्गा, क्योंकि तिसा कताबा जो खोलणे बाला कने नां ई तिसा पर नजर पाणे बाला कोई मिलया |
\v 5 इसा गल्लां पर तिना प्राचीनां चे इकी मिंजो बोलया, "मत रो ; दिख, यहूदा दे गोत्रे दा सैह शेर, जड़ा दाऊद दा मूल हे, तिसा कताबा जो खोलणे कने तिसा दिया मोहरां जो तोड़ने ताईं जयवंत होया हे |"
\v 6 तालु मैं तिस सिंहासने कने चारों आदमियां कने तिना प्राचीनां दे बिच, मना इक मरयो होया मेमना खड़ोतया दिखया | तिसदे सत्त सिंग कने सत्त अखी थियां ; ऐ परमेश्वर दियां सत्त आत्मा न, जड़ियाँ सारियां धरतिया पर भेजियां न |
\v 7 तिनी आई के तिसदे सजे हथे ते कताब लेई ली, जड़ा सिंहासने पर बैठया था |
\v 8 जालु तिनी कताब लेई ली, तां सैह चारों आदमी कने चौबी प्राचीन तिस मेमने दे अग्गे पेई गे ; कने हर इक्की दे हथे च वीणा कने धूप ने भरूयो कटोरे थे, ऐ तां पबित्र लोकां दियां प्राथना न |
\v 9 कने सैह ऐ नोआ गीत गाणा लग्गे, "तू इसा कताबां जो लेंणे, कने इसदी मोहरां जो खोलणे दे काबील हे ; क्योंकि तू मरी के अपणे खूने ने हर इक कुले, कने भाषा, कने लोकां, कने जातिया चे परमेश्वरे ताईं लोकां जो खरीदी लिया हे |
\v 10 कने तिना जो साड़े परमेश्वरे ताईं इक राज्य कने याजक बणाया ; कने सैह धरतिया पर राज करदे न |"
\v 11 जालु मैं दिखया, तां तिस सिंहासने कने तिना प्राणियां कने तिना प्राचीनां दे चारो पासे स्वर्गदूतां दी अबाज सुणी, जिना दी गिणती लखां कने करोड़ां दी थी |
\v 12 कने सैह जोरे ने बोला दे थे, "वध कितया होया मेमना ई सामर्थ्य, कने धन, कने ज्ञान, कने शक्ति, कने आदर, कने महिमा, कने धन्याबादे दे काबील हे |"
\v 13 फिरी मैं स्वर्गे च, कने धरतिया पर, कने धरतिया दे थले, कने समुन्द्रे दियां बणाईयां सारियां चीजा जो, कने सैह सब कुछ जो जड़ा तिना चे हे, तिना जो ऐ बोलदे होऐ सुणया, "की जड़ा सिंहासने पर बैठया हे, तिसदा कने मेमने दा धन्याबाद, कने आदर, कने महिमा, कने राज, युगां-युगां दीकर रे |
\v 14 कने चारों आदमियां आमीन बोलया, कने प्राचीनां थल्ले पेई के दण्डवत किता |
\c 6
\s सत्त मुहरां दा खोलया जाणा
\p
\v 1 फिरी मैं दिखया की मेमने तिना सत्तां मुहरां चे इक्की जो खोलया ; कने तिना चारों अदमियां चे इक्की दे गर्जणे दी अबाज सुणी, "आ |"
\v 2 मैं नजर फेरी, कने दिखा, इक चिट्टा घोड़ा हे, कने तिसदे पर सवार होयो आदमिये  धनुष लिया हे ; कने तिसयो इक मुकुट बी दितया हे, कने सैह जय करदा होया निकलया की होर बी जय मिल्ले |
\v 3 जालु तिनी दूजी मुहर खोली, तां मैं दूजे बंदे जो ऐ बोलदे होए सुणया, "आ |"
\v 4 फिरी इक होर घोड़ा निकलया, सैह लाल रंगे दा था ; तिसदे सवारे जो ऐ हक दितया की धरतिया ते मेल मिलाप चुकी ले, ताकि लोक इकी दूजे जो मारणा लग्गी पोंन ; कने तिसयो इक बड़ी बडी तलवार दिती गेई हे |
\v 5 जालु तिनी तिजी मुहर खोली, तां तिजे बंदे जो ऐ बोलदे होऐ सुणाया, "आ |" कने दिखया की, इक काला घोड़ा हे ; कने तिस पर सवार बंदे दे हथे च इक तरकड़ी हे |
\v 6 कने मैं तिना चारों आदमियां दे बिच इक अखर ऐ बोलदे सुणया, "दीनार दी सेर भर कणक, दीनार दे तिन्न सेर जौं, कने तेल, कने दाखरसे दा घाटा मत करदे |"
\v 7 जालु तिनी चौथी मुहर खोली तां चौथे बंदे जो ऐ बोलदे होऐ सुणया, "आ |"
\v 8 मैं दिखया की पिले रंगे दा घोड़ा हे ; कने तिस पर सबार बंदे दा नां मौत हे ; कने अधोलोक तिसदे पिच्छे-पिच्छे हे कने तिनाजो धरतिया दे इक चोथाई हिस्से पर ऐ हक दितया हे, की तलवार, कने अकाल, कने मरी, कने धरतिया दे बणे दे जानवरां ने लोकां जो मारी दिया |
\v 9 जालु तिनी पंजमी मुहर खोली, तां मैं वेदिया दे थल्ले तिना दे प्राणा जो दिखया, जड़े परमेश्वरे दे वचना दिया बजा, कने तिसा गबाईया दिया बजा जड़ी ने जड़ी तिना दितियो थी, मारयो थे |
\v 10 कने तिना जोरे ने पुकारी के बोलया, "हे मालिक, हे पबित्र, कने सच्च ; तू कालु दीकर न्याय नी करणा हे ? कने धरतिया पर रेंणे बालयाँ ने कालु दीकर साड़े खूने दा बदला नी लेणा हे ? "
\v 11 कने तिना चे हर इक्की जो चिट्टे कपड़े दिते, कने तिना जो बोलया, की थोड़ी देर होर अराम करा, जालु दीकर तुहाड़े साथी सेवक कने भाईयां जो तुहाड़े साईं मारी देंणे दी गिणती ना पूरी होई जा |
\v 12 जालु तिनी छेमी मुहर खोली, तां मैं दिखया की इक बड़ा बडा हिलण होया, कने सूरज कम्बले साईं काला, कने पूरा चन्द्रमा खूने साईं लाल होई गिया |
\v 13 कने अम्बरे दे तारे जमीना पर इयां पेई गे जियां तूफाने ने अंजीरे दे रूखे ते कच्चे फल पेई जांदे न |
\v 14 अम्बर इयां सरकी गिया जियां चिठ्ठी लपेटणे ने सरकी जांदी हे ; कने हर इक पहाड़, कने टापू, अपणी-अपणी जगा ते हट्टी गे |
\v 15 तालु धरती दे राजा, कने प्रधान, कने सरदार, कने अमीर कने सामर्थी लोक, कने हर इक सेवक, कने हर इक अजाद, सारे पहाड़ा दियां गुफां च कने पथरां थल्ले जाई लुके ;
\v 16 कने पहाड़ा कने पथरां ने बोलणा लग्गे, "साड़े पर पेई जा ; कने सांझो तिसते मुंऐ ते जड़ा सिंहासने पर बैठया हे कने मेमने दे प्रकोपे ते लुकाई लिया |
\v 17 क्योंकि तिना दे प्रकोपे दा डराबणा दिन आई गिया हे, हुण कुण रुकी सकदा हे ?"
\c 7
\s इस्राएले दे 14,4000 लोक
\p
\v 1 इसदे बाद मैं धरतिया दे चारों कुणा च चार स्वर्गदूता खड़ुतया दिखे, तिना धरतिया दियां दे चारो पासे दी होआ थमियो थी ताकि धरती, या समुंदर, या कुसी रूखे पर, होआ ना चले |
\v 2 फिरी मैं ई होर स्वर्गदूते जो परमेश्वरे दी मुहर लेई करी पूरब ते उपरे पासे ओंदे दिखया ; तिनी तिना चारो स्वर्गदूतां ने जोरे ने पुकारी करी बोलया, जिना जो धरती कने समुंदरे दा नुकसान करणे दा हक हे |
\v 3 "जालु दीकर असां अपणे परमेश्वरे दे दासां दे मथे पर मुहर नी लांदे न, तालु दीकर तुसां धरती कने समुंदर जो कोई नुकसान मत करदे |"
\v 4 जिना पर मुहर दितियो, मैं तिना दी गिणती सुणी, की इस्राएले दी ओलादी दे सारे गोत्रां चे इक लख चौवालिस हजार मुहरां दितियां न:
\v 5 यहूदा दे गोत्रे च बारह हजार पर मुहर दिती गेई, रुबेने दे गोत्रे च बारह हजार पर, गादे दे गोत्रे च बी बारह हजार,
\v 6 आशेरे दे गोत्रे च बी बारह हजार पर, नप्ताली दे गोत्रे च बी बारह हजार पर ; मनश्शे दे गोत्रे च बी बारह हजार पर,
\v 7 शमौने दे गोत्रे च बारह हजार पर, लेवी दे गोत्रे च बाहरा हजार पर, इस्साकार दे गोत्रे च बाहर हजार पर,
\v 8 जबूलूने दे गोत्रे च बाहरा हजार पर, युसफे दे गोत्रे पर बाहरा हजार पर, कने बिन्यामीन दे गोत्रे च बारह हजार पर मुहर दिती गेई |
\s इक बड़ी बडी भीड़
\p
\v 9 इसदे बाद मैं दिखया की, हर इक जाति, कने कुल, लोक, कने भाषा च इक ऐ सी भीड़, जिसा जो कोई गिणी नी सकदा था कने तिना चिट्टे कपड़े पायो थे कने हथे च खजूरे दियां डालियाँ पकड़ी के सिंहासने दे सामणे कने मेमने दे सामणे खुड़ोतयो न ;
\v 10 कने जोरे ने पुकारी के बोलदे न, "उद्धार ताईं साड़े परमेश्वरे, जड़ा सिंहासने पर बैठया हे, कने मेमने दी जै-जै कार हो "
\v 11 कने सारे स्वर्गदूत, तिस सिंहासने कने प्राचीना दे कने चारों आदमियां दे चारों पासे खड़ोतयो न, फिरी सैह सिंहासने दे अग्गे पेई गे कने परमेश्वरे जो प्रणाम करी के बोले,
\v 12 "आमीन, साड़े परमेश्वरे दा धन्याबाद कने महिमा, कने ज्ञान, सामर्थ, आदर, कने शक्ति युगां-युगां दीकर बणी रे | आमीन |"
\v 13 तिना चे इकी प्राचीने मिंजो ने बोलया, "ऐ चिट्टे कपड़े पायो बन्दा कुण हे ? कने कुथु ते आया हे ? "
\v 14 मैं तिसयो बोलया, "हे मालिक, तू ई जाणदा हे |" तिनी मिंजो ने बोलया, "ऐ सैह न जेड़े तिस महाकलेशे ते निकली करी आयो न ; इना अपणे कपड़े मेमने दे खूने ने धोई करी चिट्टे कितयो न |
\v 15 "इसा ई बजा ने सैह परमेश्वरे दे सामणे न, कने इसदे मंदरे च दिन-रात तिसदी सेवा करदे न ; कने जड़ा सिंहासने पर बैठया हे, तिनी तिना उपर अपणा तम्बू ताणना हे |
\v 16 "तिना फिरी भूखे कने प्यासे नी होणा ; कने ना ई तिना पर धुप कने ना ई कोई जलन होणी |
\v 17 क्योंकि मेमना जड़ा सिंहासने दे बिच हे, तिनी तिना दी रखबाली करणी हे ; कने तिनी तिना जो जिन्दगी रूपी पांणिऐ दे तलाबे बखे लेई जाणा हे, कने परमेश्वरे तिना दिया अखी ते सारे आंसू पूंजी दणे न |"
\c 8
\s सत्तमी मुहर कने सोने दा धूपदान
\p
\v 1 जालु तिनी सत्तमी मुहर खोली, तां स्वर्गे च अधे घंटे दीकर सनाटा छाई गिया |
\v 2 तालु मैं तिना सत्तां स्वर्गदूतां जो दिखया जेड़े परमेश्वरे दे सामणे खड़ोतयो रेंदे न, कने तिना जो सत्त तुरहियाँ दितियां गियां न |
\v 3 फिरी इक होर स्वर्गदूत सोने दा धूपदान लेई करी आया, कने वेदिया दे नेड़े खड़ोई गिया ; तिसयो मता भरी धूप दिता ताकि सारे पबित्र लोकां दी प्राथना ने धूपे जो सोने दिया तिसा बेदिया पर चढ़ा, जड़ी सिंहासने दे सामणे हे |
\v 4 कने तिस धूपे दा धुंआं पबित्र लोकां दियां प्राथना ने स्वर्गदूतां दे हथे ते परमेश्वरे दे सामणे पुजी गिया |
\v 5 तालु स्वर्गदूते धूपदान लेई करी तिदे च वेदी दी अग्ग भरी, कने धरतिया पर पाई दिती, कने फिरी गड़ाके, बिजली, कने अबाजां, कने भूकम्प होणा लग्गे |
\s सत्त तुरहियाँ
\p
\v 6 कने सैह सत्तों स्वर्गदूत जिना बाल सत्त तुरहियाँ तियां तिना जो बजाणे ताईं तैयार होऐ |
\v 7 पेहले स्वर्गदूते तुरही बजाई जिसने खूने ने बणयो ओले कने अग्ग पैदा होई, कने धरतिया पर पै ; कने जिसने इक तिहाई धरती फुकोई गेई, कने इक तिहाई रुख बी फुकोई गे, कने सारा हरा घा बी फुकोई गिया |
\v 8 दूजे स्वर्गदूते तुरही बजाई, तां मना इक अग्गी साईं बलया पहाड़ समुंदरे च पाई दिता ; कने समुंदर बी इक तिहाई खूने साईं होई गिया,
\v 9 कने समुंदरे दियां इक तिहाई बणाइयां चीजा जड़ियां जिन्दियाँ थियां मरी गियां, कने इक तिहाई जहाज़ खत्म होई गे |
\v 10 तीजे स्वर्गदूते तुरही बजाई, कने इक बड़ा बडा तारा मशाला साईं बलया होया स्वर्गे ते टूटया, कने नदियाँ दे इक तिहाई हिस्से पर, कने पाणिऐ दे तलाबां पर जाई पिया |
\v 11 तिस तारे दा नां नागदौना हे, कने इक तिहाई पाणी नागदौना साईं कोड़ा होई गिया, कने मते भरी लोक तिस पांणिऐ दे कोड़े होंणे ने मरी गे |
\v 12 चौथे स्वर्गदूते तुरही बजाई, तां सूरजे दा इक तिहाई, चन्द्रमें दा इक तिहाई कने तारयाँ दे इक तिहाई पर मुसीबत आई गेई, एथू दीकर की तिना दा इक तिहाई हिस्से पर नेहेरा होई गिया कने दिने इक तिहाई हिस्से पर लौ नी होई, कने तियां ई राती बी होया |
\v 13 जालु मैं फिरी दिखया, तां अम्बरे दे बिच इक उकाबे जो उड़दे होऐ कने जोरे ने ऐ बोलदे सुणया, "तिना तिन्ना स्वर्गदूतां दी तुरही दिया अबाजा दिया बजा ने जिना दा फकुणा हल्ले बाकी हे, धरतिया पर रेणे बालयां पर हाय, हाय, हाय | "
\c 9
\p
\v 1 जालु पंजमे स्वर्गदूते तुरही बजाई, तां मैं स्वर्गे ते धरतिया पर इक तारा पोंदा दिखया, कने तिसयो अथाह कुंडे दी चाबी दिती गेई |
\v 2 तिनी अथाह कुंडे जो खोलया, कने कुंडे ते बड़ी बडिया भटिया साईं धुंआ निकलया, कने कुंडे दे धुऐं ने सूरज कने धरतिया पर सारे पासे नेहेरा होई गिया |
\v 3 तिस धुऐं चे धरतिया पर टिड्डियां निकलियाँ, कने तिना जो बिछुआं साईं शक्तियाँ दितियां गियां |
\v 4 तिना जो बोलया गिया की ना तां धरतिया दे घाऐ जो, ना कुसा हरियाली जो, ना ई कुसी रूखे जो कोई नुकसान करणा, बस तिना आदमियां जो मारनयो जिना दे मथे पर परमेश्वरे दी मुहर नी हे |
\v 5 कने तिना जो लोकां जो मारणे दा नी पर पंज महीने दीकर दुख देणे दा अधिकार दिता गिया: कने तिना दी पीड़ ऐ सी थी जियां बिछुऐ दे डंक मारणे ने होंदी हे |
\v 6 तिना दिनां आदमियां मौत ताईं तरसणा, पर तिना जो मौत नी मिलणी हे ; कने मरणे दी इच्छा होणी, पर मौता तिना ते नसणा हे |
\v 7 तिना टिड्डियाँ दे आकार लड़ाईया ताईं तैयार घोड़यां साईं थे, कने तिना दे सिरां पर मन्ना जियां सोने दे मुकुट थे ; कने तिना दे मुह आदमियां साईं थे |
\v 8 कने तिना दे बाल जनानियां साईं थे, कने दंद शेरे दे दंदा साईं थे |
\v 9 तिना लोहे साईं झिलम पाईयो थी, कने तिना दे फंगा दी अबाज ऐ सी थी जियां रथ कने मते भरी घोड़े लड़ाई च दौड़यो होंदे न |
\v 10 तिना दी पूंछ बिछुआं साईं थी, कने तिना दिया पूंछा च डंक थे, कने तिना जो जड़ी पंज महीने दीकर आदमियां जो दुख देणे दी शक्ति मिलियो थी, सैह तिना दिया पूंछा च थी |
\v 11 अथाह कुंडे दा दूत तिना दा राजा था, तिसदा नां इब्रानी च अबद्दोन, कने यूनानी च अपुल्लयोन हे |
\v 12 पेहली मुसीबत बीती गेई, दिखा हुण इसदे बाद दो मुसीबतां होर औणे बालियां न |
\v 13 जालु छेमे स्वर्गदूते तुरही बजाई तां जड़ी सोने दी वेदी परमेश्वरे दे सामणे हे, तिसा दे सिंगां च मैं ऐ सी अबाज सुणी,
\v 14 मन्ना कोई छेमे स्वर्गदूते ते जिसदे बाल तुरही थी बोला दा हे, "तिना चार स्वर्गदूतां जो खोली दे जड़े बडी नदी फराता दे बखे बनयो |"
\v 15 सैह चारों दूत खोली दिते गे जिना जो तिसा घड़िया, कने तिस दिने, कने तिस महिने, कने साले ताईं इक तिहाई लोकां जो मारणे ताईं तैयार कितयो थे |
\v 16 तिना दे फौजा दे सवारां दी गिणती बी करोड़ थी ; मैं तिना दी गिणती सुणी |
\v 17 कने मिंजो इस दर्शने च घोड़े कने तिना पर ऐसे बंदे बेठयो दुस्से, जिना दियां झिलमा अग्गी साईं, कने धूम्रकांत, कने गन्धके साईं थियां, कने तिना घोड़यां दे सिर शेरां दे सिरां साईं थे: कने तिना दे मुंऐ ते अग्ग, कने धुंआ, कने गंधक निकलदे थे |
\v 18 इना तिनो महामारियां ने ; अग, धुंआ, कने गन्धक ने इक तिहाई लोक मारी दिते, ऐ सब कुछ तिना दे मुंऐ ते निकलदा था |
\v 19 क्योंकि तिना घोड़यां दी शक्ति तिना दिया पूंछा कने मुंऐ च थी ; क्योंकि तिना दियां पूंछा सप्पां साईं थियां, कने तिना पूंछा दे सिर बी थे, कने इसने ई सैह लोकां जो दुख दिंदे थे |
\v 20 बाकी लोकां जो जड़े तिना माहामारियां ने नी मरयो थे, अपणे हथां दे कम्मां ते मन नी बदलया, की बुरियां आत्मा दी, कने सोने कने चांदी, पीतल, पत्थर, कने काठ दी मूर्तियाँ दी पूजा ना करन, जड़ियां ना तां दिखी, कने ना सुणी, कने ना ई चली सकदियां न |
\v 21 कने जड़े खून, कने टूंणा, कने व्यभिचार, कने चोरियां, तिना कितियां थियां, तिना ते मन नी फिराया |
\c 10
\s स्वर्गदूत कने लोकी कताब
\p
\v 1 फिरी मैं इक होर शक्तिशाली स्वर्गदूते जो बदले जो ओड़ी के स्वर्गे ते उतरदे दिखया ; तिसदे सिरे पर इन्द्रधनुष था, तिसदा मुं सूरजे साईं कने पैर अग्गी दे खम्बे साईं थे |
\v 2 तिसदे हथां च इक लोकी देई खुलियो कताब थी | तिनी अपणा सज्जा पैर समुंदरे च कने खबा पैर धरतिया पर रखया ;
\v 3 कने सैह इतणे जोरे ने चीखया, जियां शेर गरजदा हे ; कने जालु सैह चीखया तां गर्जणे दी सत्त अबाजां सुणोईयां |
\v 4 जालु सत्तों गर्जणे दी अबाजां खत्म होई गियां, तां मैं तिना जो लिखणा लग्गा, पर मैं स्वर्गे ते ऐ अबाज सुणी, "जड़ियां सत्त गल्लां तू गर्जणे ने सुणियां न, तिना जो गुप्त रख, लिख मत |"
\v 5 जिस स्वर्गदूते जो मैं समुंदरे कने धरतिया पर खड़ोतयो दिखया था, तिनी अपणा सज्जा हथ स्वर्गे पासे चुकया,
\v 6 कने जड़ा तिसदी कसम खाई करी यूगां-यूगां दीकर जिन्दा हे, जिनी स्वर्गे जो कने जड़ा कुछ तिदे अंदर हे, कने धरती जो कने जड़ा कुछ धरती पर हे, कने समुंदरे जो कने जड़ा कुछ समुंदरे च हे सैह तिनी बणाया हे तिसदी कसम खाई करी बोलया की हुण होर जादा देर नी होणी |
\v 7 सतमें स्वर्गदूते दी अबाज देंणे दे दिनां च, जालू तिनी तुरही बजाणी हे, तालू परमेश्वरे दा सैह रहस्य पूरा होई जाणा हे, जिसदा सुसमाचार तिनी अपणे दास भविष्यद्वक्ता जो दिता था |
\v 8 जिस अबाज करणे बाले बंदे जो मैं स्वर्गे ते बोलदे सुणाया था, फिरी सैह मेरे सोगी गल्लां करणा लग्गा, "जा, जड़ा स्वर्गदूत समुंदर कने धरतिया पर खड़ोतया हे, तिसदे हथे ते खुलियो कताब लेई ले |"
\v 9 मैं स्वर्गदूते बाल जाई के बोलया, "ऐ लोकी कताब मिंजो देई दे |" कने तिनी मिंजो ने बोलया, "ले ; इसयो खाई ले ; इना तेरा पेट तां कोड़ा करणा पर तेरे मुंऐ च मखीरे साईं मीठी लगणी |"
\v 10 मैं तिसा लोकी कताबा जो तिस स्वर्गदूते दे हथे ते लेई के खाई गिया | सैह मेरे मुंऐ च मखीरे साईं मिठी तां लग्गी, पर जलु मैं तिसा जो खाई गिया, तां मेरा पेट कोड़ा होई गिया |
\v 11 तालु मिंजो ने ऐ बोली गिया, "तिजो मते भरी लोकां, कने जातियां, कने भाषां, कने राजयां दे बारे च फिरी ते भविष्यवाणी करणी पौणी |
\c 11
\s दो गबाह
\p
\v 1 फिरी मिंजो नापणे ताईं इक सरकंडा दिता, कने कुनी मिंजो बोलया, "उठ, परमेश्वरे दे मंदीर, कने वेदी, कने तिदे च भजन करणे बालयां जो नापी ले |
\v 2 "पर मंदरे दे बाहरे दे अंगणे जो छडी दे ; तिसयो मत नापदा क्योंकि सैह होर जातियां बालयाँ जो दितया हे, कने तिना इस पबित्र शेहरे जो बयालीस महीने दीकर रोंदणा हे |
\v 3 "कने मैं अपणे दो गबाहां जो ऐ हक देंणा की सैह टाट ओढ़ी करी इक हजार दो सो सठ दिनां दीकर भविष्यवाणी करे |"
\v 4 ऐ सेई दो जैतूने दे रुख न कने दो दीवट न जड़े धरतिया दे प्रभु दे सामणे खड़ोतया न |
\v 5 कने अगर कोई तिना जो कोई नुकसान करणा चा तां, तिना दे मुंऐ ते अग्ग निकलणी हे कने तिना दे दुश्मनां जो भस्म करी दींदी हे, कने अगर कोई तिना जो नुकसान करणा चांगा, तां सैह पक्का इसी तरीके ने मारया जाणा |
\v 6 तिना जो हक हे की अम्बरे जो बंद करन, ताकि तिना दी भविष्यवाणियाँ दे दिनां च कोई बरखा ना हो ; कने तिना जो सारे पांणिऐ पर हक हे, की तिसदा खून बणान, कने जालु-जालु चांगा तालू-तालू सैह धरतिया पर मुसीबतां जो लेई औन |
\v 7 जालु तिना अपणी गबाई देई बौणा हे, तालु सैह जानवर जड़ा अथाह कुंडे ते निकलना हे, तिना ते लड़ी करी तिना जो जीतणा कने तिना जो मारी देंणा हे |
\v 8 कने तिना दियां लाशां तिस बड्डे शेहर चोराहे च पेई रेंणियां न, जिसयो असां आत्मिक रीतिया ने सदोम कने मिस्र बोलदे न, जिथू तिना दा प्रभु भी क्रूसे पर चढ़ाया गिया था |
\v 9 कने सारे लोक, कने कुल, कने भाषा, कने जातियां दे लोकां तिना जो साढ़े तिन दिनां दीकर दिखदे रैणा हे, कने तिना दियां लाशां जो कबरां च नी रखणा देंणा हे |
\v 10 कने धरतिया पर रेणे बालयाँ तिना दे मरने पर खुश होणा कने इक मगन होणा जे, दूजे जो तोफे भेजणे न, क्योंकि इना दोनो भविष्यद्वक्ताआं धरतिया पर रेणे बालयाँ जो दुखी कितया था |
\v 11 पर साढे तिन दिनां दे बाद परमेश्वरे तिना जो जान पाई दिती, कने सैह अपणे पैरां पर खड़ोई गे, तिना जो दिखणे बाले डरी गे |
\v 12 कने तालु तिना जो स्वर्गे ते इक बड़ी जोरे दी अबाज सुणोई, "एथू ऊपर ओआ | " ऐ सुणी के सैह बदलां पर बेई करी अपणे दुश्मनां दे दिखदे-दिखदे होए स्वर्गे जो चली गे |
\v 13 फिरी तालू ई इक बड़ा बडा हिलण होया, कने शेहरे दा दसमां हिस्सा पेई गिया, कने तिस हिलणे ने सत्त हजार लोक मरी गे कने बाकी डरी गे, कने तिना स्वर्ग दे परमेश्वरे दी महिमा किती |
\v 14 दूजी मुसीबत खत्म होई गेई ; तिजी मुसीबत तोल्ली औणे बाली हे |
\s सतमी तुरही
\p
\v 15 जालु सतमे दूते तुरही बजाई, तां स्वर्गे च इस बारे च बड़ी जोरे ने अबाज होणा लग्गी: "संसारे दा राज्य साड़े प्रभुऐ दा कने तिसदे मसीह दा होई गिया कने तिनी यूगां-यूगां दीकर राज करणा हे |"
\v 16 कने चौबी प्राचीनां जड़े परमेश्वरे दे सामणे अपणे-अपणे सिंहासने पर बैठयो थे, तिना मुंऐ भार पेई करी परमेश्वरे जो दण्डवत करिके,
\v 17 ऐ बोलणा लग्गे, "हे सबना ते सबते शक्ति शाली प्रभु परमेश्वर, जड़ा हे कने जड़ा था, असां तेरा धन्यावाद करदे न की तू अपणी सामर्थ्य ने कम्म करी के राज किता हे |
\v 18 कने होर जातियां बड़ा गुस्सा किता, कने तेरा प्रकोप होया कने सैह बगत आई गिया हे जालु मरयां होयां दा बी न्याय होणा, कने तेरे दास भविष्यद्वक्ता कने पबित्र लोकां जो कने तिना छोटयां कने बडयां जो जड़े तेरे नाऐ ने डरदे न, तिना जो बदला दिता जा, कने धरती जो बिगाड़ने बाले खत्म किते जान |"
\v 19 कने परमेश्वरे दा मंदर जड़ा स्वर्गे च हे तिस की खोलया गिया, कने तिसदे मंदरे च तिसदी बाचा दा संदूक दुस्सा, कने बिजली, हिलण, कने गर्जना कने ओले पे |
\c 12
\s जनानी कने अजगर
\p
\v 1 फिरी स्वर्गे च इक बड़ा बडा निशाण दुसया, मतलब की इक जनानी जिना सूरजे जो ओढया था, कने चंद्रमा तिसा दे पैरां थले था, कने तिसा दे सिरे पर बारह तारयाँ दा मुकुट था ;
\v 2 सैह गर्भबती होई, कने चीखदी थी, क्योंकि तिसा जो प्रसव दी पीड़ होआ दी थी ; कने सैह बच्चा जमणे दिया पीड़ा पर थी |
\v 3 इक होर निशाण स्वर्गे च दुस्सा ; इक बड़ा बडा लाल अजगर था जिसदे सत्त सिर थे कने दस सिंग थे, कने तिसदे सिरे पर सत्त राजमुकुट थे |
\v 4 कने तिसदिया पूंछा अम्बरे दे तारयां दे इक तिहाई तारयां जो खिची के धरतिया पर सूटी दिता, सैह अजगर तिसा जनानिया दे अग्गे जाई खड़ोता, ताकि जालू सैह बच्चा जम्मे तां तिसा दे बच्चे जो निगली जा |
\v 5 तिना जागत जमया, तिनी लोहे दा दंण्ड लिया था, कने सबना जातियां पर राज करणे बाला था, कने तिसा दा बच्चा अपणे आप परमेश्वरे दे सिंहासने बाल पुजाई दिता |
\v 6 कने सैह जनानी तिस बणे जो नस्सी गेई, जिथू परमेश्वरे दिया तरफा ते तिसा ताईं जगा तैयार कितयो थी ताकि सैह तिथू इक हजार दो सो सठ दिनां दीकर पाली जा |
\v 7 फिरी स्वर्गे च लड़ाई होई, मीकाईल कने तिसदे स्वर्गदूत अजगरे ने लड़ने ताईं निकले ; कने अजगर कने तिसदे दूत तिसने लड़े,
\v 8 मगर जीती नी सके, कने स्वर्गे च फिरी तिना ताईं जगह नी रेई |
\v 9 कने सैह बड़ा बडा अजगर, मतलब की सेई पुराणा सप, जिसयो इब्लीस कने शेतान बोलदे न, कने सारे संसारे जो भटकाणे बाला हे, धरतिया पर सुटी दिता, कने तिसदे दूत तिसदे सोगी सुट्टी दिते गे |
\v 10 फिरी मैं स्वर्गे ते अबाज सुणी, "हुण साड़े परमेश्वरे दा उद्धार , कने सामर्थ्य, कने राज्य, कने तिसदे मसीह दा हक प्रगट होया हे ; क्योंकि साड़े भाईयां पर दोष लाणे बाला, जड़ा रात दिन साड़े परमेश्वरे दे सामणे तिना पर दोष लगांदा था, सैह सुटी दिता हे |
\v 11 "कने सैह मेमने दे खूने दिया बजा ने, कने अपणी गबाई दे वचन दिया बजा ने, तिसते जीती गे, एथू दीकर की तिना अपणे प्राण जो बी प्यार नी किता, एथू दीकर की तिना मौत बी सैई लेई |
\v 12 "इसा बजा ने, हे स्वर्ग, कने तिना च रेणे बालयो, मगन रिया ; हे धरती, कने समुंदर, तुहांजो पर हाय हे ! क्योंकि शेतान बड़े गुस्से ने तुहाड़े बाल आया हे ; क्योंकि तिसयो पता हे की हुण तिसदा थोड़ा ई बगत बाकी हे |
\v 13 जालु अजगरे दिखया की मिंजो धरतिया पर सुटी दितया हे, तां तिनी तिसा जनानियां जो तंग किता जिना पुत्र जमया था |
\v 14 पर तिसा जनानियां जो उकाबे दे दो फंग दितयो थर, ताकि सैह साँपे दे सामणे ते उड़ी करी बणे च तिसा जगाह पर पुज्जी जा जिथू सैह बड्डे बगते दीकर रेई सके |
\v 15 कने सपै तिसा जनानियां दे पिच्छे अपणे मुंऐ ते नदिया साईं पांणी सुटया ताकि जिसने सैह रूड़ी जा |
\v 16 पर धरतिया तिसा जनानिया दी मदद किती, कने अपणा मुं खोलया कने जड़ा पांणी अजगरे दे मुंऐ ते निकलया था सैह पी लिया |
\v 17 तालु अजगर जनानियां पर गुस्सा होया, कने तिसा दियां बाकी बचियाँ ओलादा ते जड़ियां परमेश्वरे दे हुकमे जो मनदे, कने यीशुऐ दी गबाई देणे पर टिकयो न, तिना ने लड़ना गिया |
\v 18 कने सैह समुंदरे दिया रेता पर जाई खड़ोता |
\c 13
\s दो जानवर
\p
\v 1 तां मैं इक जानवरे जो समुंदरे ते निकलदे दिखया, जिसदे दस सिंग कने सत्त सर थे | तिसदे सिगां पर दस राजमुकुट थे, कने तिसदे सिरां पर परमेश्वरे दी निंदा दे नां लिखयो थे |
\v 2 जड़ा जानवर मैं दिखया, सैह चीते साईं था ; तिसदे पैर रिछे साईं थे, कने मुं शेरे साईं था | तिनी अजगरे अपणी सामर्थ्य, कने अपणा सिहांसन, कने सारा हक तिसयो देई दिता |
\v 3 मैं तिसदे इक सिरे पर ऐसा जख्म दिखया मन्ना जियां सैह मरणे बाला हे, कने फिरी तिसदा जख्म खरा होई गिया, कने सारिया धरतिया दे लोक तिस जानवरे दे पिच्छे-पिच्छे हेरान होई के चलणा लगी पे |
\v 4 तिना अजगरे दी पूजा किती, क्योंकि तिनी जानवरे जो अपणा हक देई दितया था, कने ऐ बोली करी तिसदी पूजा किती की, "इस जानवरे साईं कुण हे ? कुण इसने लड़ी सकदा हे ? "
\v 5 बडियां गल्लां करणे कने बुराई करणे ताईं तिसयो इक मुं दितया हे, कने तिसयो बयालीस महीने दीकर कम्म करणे दा हक दितया हे |
\v 6 कने तिनी परमेश्वरे दी बुराई करणे ताईं मुं खोलया, की तिसदे नां कने तिसदे तम्बू मतलब स्वर्गे च रेंणे बालयाँ दी बुराई करे |
\v 7 तिसयो ऐ हक दितया हे की पबित्र लोकां ने लड़े के तिना जो जिती ले, कने तिसयो हर इक कुल, कने लोक, कने जाति, कने भाषा दा हक दितया हे |
\v 8 धरतिया दे सैह सारे रेणे बाले जिना दे नां तिस मेमने दी जिन्दगी दिया कताबा च नी लिखयो न, जड़ा संसारे दे शुरू होणे दे बगते ते घात होया था, तिना तिस जानवरे दी पूजा करणी |
\v 9 जिसदे कन्न हेन सैह सुंणा |
\v 10 जिसकी जेला च जाणा हे सैह जेला च जाणा, जड़ा तलवारा ने मारगा, पक्का तिनी तलबारा ने ई मरणा | पबित्र लोकां दा धीरज कने भरोसा इसी च ई हे |
\v 11 फिरी मैं इक होर जानवरे जो धरतिया ते निकलदे होऐ दिखया, तिसदे मेमने साईं दो सिंग थे, कने सैह अजगरे साईं बोलदा था |
\v 12 सैह पेहले बाले जानवरे दा सारा हक तिसदे सामने कम्म च लेयोंदा था ; कने धरती कने तिसा च रेणे बालयां ते तिस पेहले बाले जानवरे दी, जिसदा बड़ा भरी जखम ठिक होई गिया था, तिसदी पूजा करवांदा था |
\v 13 सैह बड्डे-बड्डे निशाण दसदा था, एथू दीकर की आदमियां दे सामणे ई स्वर्गे ते धरतिया पर अग्ग बरसाई दिंदा था |
\v 14 तिना निशाणा दिया बजा ने जिना जो तिसयो तिस जानवरे दे सामणे दसणे दा हक दितया था ; सैह धरतिया पर रेणे बाले लोकां जो भटकांदा था, कने धरती दे रेणे बालयां ने बोलदा था जिस जानवरे जो तलवार लगियो थी, सैह जी पिया हे, तिसदी मूर्ती बणा |
\v 15 कने तिसयो तिस मूर्तिया च जान पाणे दा हक दिता गिया जिसने सैह मूर्ति बोलणा लग्गे ; कने जितणे लोक तिसा मूर्तिया दी पूजा नी करगे, तिना जो सैह मारी दे |
\v 16 तिनी छोटे-बड्डे, अमीर-गरीब, अजाद-नोकर सबना दे सजे हथ कने मथे पर इक-इक छाप लगाई दिती,
\v 17 की तिसयो छडी जिस पर छाप मतलब की तिस जानवरे दा ना, या तिसदे नाऐ दा अंक हो, कने होर कोई बी लेण देण ना करी सके |
\v 18 ज्ञान इसी च ई हे: जिसयो बाल दीमाग हो, सैह इस जानवरे दा अंक जोड़ी ले, क्योंकि सैह आदमियां दा अंक हे, कने तिसदा अंक छेसो छियाट हे |
\c 14
\s मेमना कने तिसदे लोक
\p
\v 1 मैं फिरी दिखया की, सैह मेमना सिय्योन पहाड़े पर खड़ोतया हे, कने तिसदे सोगी इक चौवाली हजार लोक न, जिना दे मथे पर तिसदा कने तिसदे पिता दा नां लिखया होया हे |
\v 2 कने स्वर्गे ते मिंजो इक ऐसी अबाज सुणोई दिता, तिसदी अबाज मते भरी पांणिऐ दिया धारा कने गर्जणे साईं था, कने जड़ी अबाज मैं सुणी सैह ऐ सी थी, जियां कोई वीणा बजाणे बाला वीणा बजा दा हो |
\v 3 कने सैह सिहांसने दे सामणे कने प्राचीनां दे सामणे मन्ना इक नोआ गीत गा दे थे, कने तिना इक लख चौवालीस हजार लोकां जो छडी के, जेड़े धरतिया ते खरीदयो थे, होर कोई बी सैह गीत नी सिखी सकदा था |
\v 4 ऐ सैह न, जड़े कोई बी जनानियां ने अशुद्ध नी होयो न, पर सैह कुंवारे न ; ऐ सैह न जड़े मेमने पिच्छे-पिच्छे जांदे न ; ऐ तां परमेश्वरे कने दे सामणे पेहले फल होणे ताईं आदमियां चे खरीदयो गियो न |
\v 5 कने तिना दे मुंऐ ते कदी बी झूठ नी निकलया था, सै बेकसूर न |
\s तिन स्वर्गदूत
\p
\v 6 फिरी मैं इक होर स्वर्गदूते जो अम्बरे दे बिच उड़दे दिखया, जिसदे बाल धरतिया पर रेणे बालयाँ दी हर इक जाति, भाषा, कने लोकां जो सुणाणे ताईं सनातन सुसमाचार था |
\v 7 कने तिनी बड़े जोरे ने बोलया, "परमेश्वरे ते डरा, कने तिसदी महिमा करा, क्योंकि तिसदा न्याय करणे दा बगत आई गिया हे ; कने तिसदी पूजा करा, जिनी स्वर्ग कने धरती कने समुंदर कने पाणिए दे तलाब बणाऐ |"
\v 8 फिरी तिसदे बाद इक होर स्वर्गदूत ऐ बोलदा होया आया, "पेई गिया, सैह बडा बेबीलोन पेई गिया, जिनी अपणे व्यभिचारे दी मदिरा सबना जातियां जो पियाइयो हे |"
\v 9 फिरी इसदे बाद इक होर स्वर्गदूत बड़े जोरे ने बोलदा होया आया, "जड़ा कोई तिस जानवरे कने तिसदिया मूर्तिया दी पूजा करगा, कने अपणे मथे कने अपणे हथे पर तिसदी छाप लांगा,
\v 10 सैह परमेश्वरे दे प्रकोपे दी शराबा जो कने से मिलावटी नि होंदी हे, सैह तिसदे गुस्से बाले कटोरे च पाईयो हे, से तिनी पींणी कने मेमने कने पबित्र स्वर्गदूतां दे सामणे अग्ग कने गन्धके दी पीड़ होणी तिसयो |
\v 11 कने तिना दिया पीड़ा दा धुंआ युगां-युगां दीकर उठदा रेणा हे, कने जड़े तिस जानवरे कने मूर्तिया दी पूजा करदे न, कने जड़े तिसदे नाऐ दी छाप लेंदे न, तिना जो रात दिन चैन नी मिलणा |"
\v 12 पबित्र लोकां दा धीरज इसी च ई हे, जड़े परमेश्वरे दे हुक्मा जो मनदे न, कने यीशु पर भरोसा रखदे न |
\v 13 कने मैं स्वर्गे ते ऐ अबाज सुणी, "लिख: जड़े मरने बाले प्रभुऐ च मरदे न, सैह हुणे ते धन्य न |" आत्मा बोलदी हे, "हाँ, क्योंकि तिना जो अपणिया मेहनता ने अराम मिलदा हे, कने तिना दे कम्म तिना दे सोगी होई जांदे न |"
\s बडाई
\p
\v 14 मैं फिरी दिखया की इक साफ बदल हे, कने तिस पर आदमिये दे पुत्रे साईं कोई बैठया हे, जिसदे सिरे पर मुकुट कने हथे च चोखा हँसुआ हे |
\v 15 फिरी इक होर स्वर्गदूते मंदरे ते निकली के, तिसयो जड़ा बदले पर बैठया हे जोरे ने बोलया, "अपणे हँसुए ने लवनी कर, क्योंकि लवने दा बगत आई गिया हे, क्योंकि धरतिया दी खेती पकी गियो हे |"
\v 16 जड़ा बदले पर बैठया था तिनी अपणे हँसुए ने धरतिया दी लवनी किती |
\v 17 फिरी इक होर स्वर्गदूत तिस मंदरे ते निकलया, जड़ा स्वर्गे च हे, कने तिसदे बाल बी चोखा हँसुआ था |
\v 18 फिरी इक होर स्वर्गदूत, जिसयो अग्गी पर हक था, वेदिया ते निकलया, कने जिसदे बाल चोखा हंसुआ था, तिसने जोरे ने बोलया, "अपणा चोखे हँसुए ने धरतिया दिया दाखा दिया बेला दे गुच्छे बडी ले ; क्योंकि तिसदी दाख पकी गियो हे |"
\v 19 तालु तिनी स्वर्गदूते अपणे हँसुए ने तिसा दाखा दिया बेला जो बडी करी, अपणे परमेश्वरे दे प्रकोपे बाले कुंडे च पाइ दिता |
\v 20 कने शेहरे दे बाहर तिस रसकुंडे च दाख रोंदी गेई, कने तिस रसकुंडे च दाख पीथे गे, कने तिस कुंडे च इतणा खून निकलया की सैह घोड़यां दियां लगामां दीकर पुज्जी गिया, कने सो कोस दीकर रुड़ी गिया |
\c 15
\s आखरी मुसीबतां सोगी स्वर्गदूत
\p
\v 1 फिरी मैं स्वर्गे च इक होर बड़ा बडा कने अनोखा निशाण दिखया, मतलब की सत्त स्वर्गदूत जिना दे बाल आखरी सत्त मुसीबतां थियां, क्योंकि तिना दे खत्म होणे पर परमेश्वरे दे प्रकोपे दा अंत हे |
\v 2 तालु मैं अग्गी ने मिलयो होऐ शीशे साईं इक समुंदर दिखया, कने जड़ा तिस जानवरे पर कने तिसा मूर्तिया पर कने तिसदे नाऐ पर जयवंत होयो थे, तिना जो तिस शीशे दे समुंदरे पर परमेश्वरे दी वीणा ताईं खड़ोतया दिखया |
\v 3 कने सैह परमेश्वरे दे दास मूसा दा गीत, कने मेमने दा गीत गाई-गाई के बोलदे थे, "हे सबते शक्ति शाली प्रभु परमेश्वर, तेरे कम्म महान, कने अनोखे न, हे यूगां-युगां दे राजा, तेरी चाल ठिक कने सची हे |
\v 4 "हे प्रभु, कुण तिजो ते नी डरगा ? कने तेरे नाऐ दी महिमा नी करगा ? क्योंकि सिर्फ तू ई पबित्र हे, कने सारी जातियां तेरे अग्गे आई के दण्डवत करणा, क्योंकि तेरे न्याय दे कम्म प्रगट होई गियो न |"
\v 5 इसदे बाद मैं दिखया की स्वर्गे च साक्षी दे तम्बुऐ दा मंदर खोलया गिया,
\v 6 कने सैह सतों स्वर्गदूत जिना बाल सत्तों मुसीबतां थियां, मलमले दे शुद्ध कने चमकीले कपड़े पाई के कने छातिया पर सोने दियां पट्टियाँ बनी के मंदरे ते निकले |
\v 7 तालु तिना चारों प्राणियां चे इक्की तिना स्वर्गदूतां जो परमेश्वरे दे प्रकोपे ने भरयो सत्त सोने दे कटोरे दिते, परमेश्वर युगां-युगां दीकर जिन्दा हे |
\v 8 कने परमेश्वरे दी महिमा कने सामर्थ्य दिया बजा मंदर धुंऐ ने भरुई गिया कने जालु दीकर तिना सत्तों स्वर्गदूतां दियां मुसीबतां खत्म नी होईयाँ तालु तालू दीकर मंदरे च कोई नी जाई सकया |
\c 16
\s परमेश्वरे दे प्रकोपे दे सत्त कटोरे
\p
\v 1 फिरी मैं मंदरे च कुसकी जो जोरे ने तिना सत्तों स्वर्गदूतां जो ऐ बोलदे होऐ सुणया, "जा, परमेश्वरे दे प्रकोपे दे सत्तों कटोरयां जो धरतिया पर नियोरी दिया |"
\v 2 पेहले बाले स्वर्गदूते जाई के अपणा कटोरा धरतिया पर नियोरी दिता | कने तिना लोकां जो बड़ा बरी पीड़ा बाला फोड़ा निकलया जिना पर तिस जानवरे दी छाप थी, कने जड़े तिसदी मूर्ती पूजा करदे थे |
\v 3 दूजे स्वर्गदूते समुंदरे पर अपणा कटोरा नियोरी दिता, कने सैह मरयां दे खूने साईं बणी गिया, कने समुंदरे दा हर इक जिव मरी गिया |
\v 4 तिजे स्वर्गदूते अपणा कटोरा नदियाँ कने पाणिऐ दे तलाबां पर नियोरी दिता, कने सैह खून बणी गिया |
\v 5 तालु मैं पाणिऐ दे स्वर्गदूते जो ऐ बोलदे होऐ सुणया, "हे पबित्र, जड़ा हे, कने जड़ा था, तू न्यायी हे कने तू ऐ न्याय किता हे |
\v 6 क्योंकि तिना पबित्र लोकां, कने भविष्यद्वक्तां दा खून बहाया था, कने तू तिना जो खून पियाया ; क्योंकि सै इसदे ई काबील न |"
\v 7 फिरी मैं वेदिया ते ऐ शब्द सुणया, "हाँ, हे सबते शक्ति शाली प्रभु परमेश्वर, तेरे निर्णय ठिक कने सच्चे न |
\v 8 चौथे स्वर्गदूते अपना कटोरा सूरजे पर नियोरी दिता, कने तिसयो लोकां जो फूकणे दा हक देई दिता |
\v 9 लोक गर्मियां ने फकुई गे, कने परमेश्वरे दे नाए दी जिसयो इना मुसीबतां पर हक हे, निंदा किती कने ना तिसदी महिमा किती कने ना मन बदलया |
\v 10 पंजमे स्वर्गदूते अपणा कटोरा तिस जानवरे दे सिंहासने पर नियोरी दिता, कने तिसदे राज्य पर नेरा होई गिया ; कने लोक पीड़ा दिया बजा ने अपणी जीभा जो चबाणा लग्गे,
\v 11 कने अपनी पीड़ां कने फोड़यां दिया बजा ने स्वर्ग दे परमेश्वरे दी निंदा किती ; पर अपणे-अपणे कम्मां ते मन नी बदलया |
\v 12 छेमे स्वर्गदूते अपणा कटोरा बडी नदी फरात च नियोरी दिता, जिसने तिसा दा पाणी सुकी गिया ताकि पूर्व दिशां दे राजयाँ ताईं रस्ता बणी जा |
\v 13 कने मैं तिस अजगरे दे मुऐ ते, तिस जानवरे दे मुंऐ ते कने तिस झूठे भविष्यद्वक्ता दे मुंऐ ते तिन अशुद्ध आत्मा जो मेंढकां दे रूपे च निकलदे होऐ दिखया |
\v 14 ऐ निशाण दसणे बालियां बुरियां आत्मा न, सैह सारियां संसारे दे राजयाँ बाल इसताईं जांदिया न की तिना जो सबते शक्ति शाली परमेश्वरे दी तिस बड्डे दिने दिया लडाईया ताईं गठेरे |
\v 15 "दिखा, मैं चोरे साईं ओंदा हे ; धन्य हे सैह जागदा रेंदा हे, कने अपणे कपड़यां दा ध्यान रखदा हे की नंगा ना फिरे, कने लोक तिसदा नंगापन न दिखी सकन |"
\v 16 कने तिना राजयां जो तिसा जगहा किठा किता, जिसयो इब्रानी च हर-मगिदोन बोलदे न |
\v 17 कने सतमे स्वर्गदूते अपणा कटोरा होआ च नियोरी दिता, कने मंदरे दे सिंहासने ते ऐ अबाज आई, "होई गिया |"
\v 18 फिरी बिजलियाँ चमकियाँ, कने अबाजां होईयां, कने अम्बर गर्जे, कने इक इतणा बडा हिलण होया, की जालू ते आदमिये  दा जन्म इसा धरती पर होया, तालू ते इतणा बडा हिलण कदी बी नी होया था |
\v 19 इसने तिस बड्डे शेहरे दे तिन टुकड़े होई गे, कने जाति-जाति दे शेहर ढेई गे, कने बड्डे बेबिलोने दी याद परमेश्वरे दे एथू होई, ताकि सैह अपणे गुस्से दी जलजलाहटा दी शराब तिसयो पिया |
\v 20 कने हर इक टापू अपनी जगह ते हटी गिया, कने पहाड़ा दा पता नी लगया |
\v 21 अम्बरे ते लोकां पर मणे-मणे दे ओले पे, क्योंकि ऐ मुसीबत बड़ी बडी थी, लोकां ओल्यां दिया बजा ने परमेश्वरे दी निंदा किती |
\c 17
\p
\v 1 जिना सत्त स्वर्गदूतां बाल सैह सत्त कटोरे थे, तिना चे इक जणे आई करी मिंजो बोलया, "एथू आ, मैं तिजो तिसा बडिया बेश्या दी सजा दसदा, जड़ी बड़े भरी पांणिऐ च बेठियो हे |
\v 2 जिसा सोगी धरती दे राजयां व्यभिचार किता, कने धरतिया दे रेंणे बाले तिसा दे व्यभिचार दी नशे च मतबाले होई गियो थे |
\v 3 तालू सैह मिंजो आत्मा च मिंजो बंणे च लेई गिया, कने मैं लाल रंगे दे इक जानवरे पर जड़ा निंदा दे ना ने भरा होया था कने तिसदे सत्त सर कने दस सिंग थे, कने तिस पर इक जनानिया जो बेठया दिखया |
\v 4 सैह जनानी बैंजणी, कने लाल रंगे दे कपड़े पायो थे, कने सोने कने कीमती मणियां कने मोतियां ने सजियां थियां, कने तिसदे हथे च इक सोने दा कटोरा था, कने सैह बुरियां चीजा ने कने तिसदे व्यभिचार दी अशुद्ध चीजा ने भरुया होया था |
\v 5 कने तिसा दे मथे पर ऐ ना लिखया था, "भेद बडा बेबीलोन धरती दी बेश्यां कने बुरियां चीजा दी माता |"
\v 6 कने मैं तिसा जनानियां जो पबित्र लोकां दे खून कने यिशु दे गबाह दे खून पींणे ने मतबाली दिखया ; कने तिसयो दिखी मैं हेरान होई गिया |
\v 7 तिनी स्वर्गदूते मिंजो ने बोलया, "तू कजो हेरान होया ? मैं तिजो इसा जनानी, कने तिस जानवरे दा, कने जिस पर सैह सवार हे, कने जिसदे सत्त सिंग न कने दस सर न |
\v 8 "जड़ा जानवर तू दिखया हे, ऐ पेहले तां था, पर हुण नी हे, कने अथाह कुंडे ते निकली करी खत्म होई जाणा, कने धरती पर रेणे बाले जिना दे ना संसार शुरू होणे दे बगते ते जिन्दगी दिया कताबा च नी लिखयो न, तिना इस जानवरे दी ऐ हालत दिखी करी की पेहले था, कने हुण नी हे ; बड़े हेरान होणा हे |
\v 9 "ऐ समझणे ताईं इक ज्ञानी मन होणा जरूरी हे: से सतों सर सत्त पहाड़ न, जिना पर सैह जनानी बेठियो हे |
\v 10 कने सैह सत्त राजा बी हेन, पंज तां होई गियो न ; कने इक हले दीकर आया नी हे, कने जालू तिनी ओणा तां कुछ बगत ताईं तिसदा रेणा बी जरूरी हे |
\v 11 "जड़ा जानवर पेहले था, कने हुण नी हे, सैह अप्पू अठमा हे ; कने तिना सत्तां चे इक हे, कने तिनी खत्म होई जाणा हे |
\v 12 "जड़े दस सिंग तू दिखे से दस राजे न ; जिना जो हल्ले दीकर राज्य नी मिल्ला ; पर तिस जानवरे सोगी तिना जो थोड़े दे बगते ताईं राजयां साईं हक मिलणा हे |
\v 13 "इना सबना इक मने दे होणा हे, कने तिना अपणी-अपणी सामर्थ्य कने अधिकार तिस जानवरे जो देणा |
\v 14 "इना मेमने ने लड़ना, कने मेमने तिना ते जिती जाणा ; क्योंकि सैह प्रभुआं दा प्रभु, कने राजयां दा राजा हे, कने जड़े सदयो न, चुणयो न कने भरोसे दे काबील हे, कने तिसदे सोगी न, तिना दी बी जे होंणी |"
\v 15 फिरी तिनी मिंजो बोलया, " जड़े पांणी तू दिखे, जिना पर बेश्या बेठियो हे, सैह लोक, भीड़, कने जातियां, कने भाषां न |
\v 16 "कने जड़े दस सिंग तू दिखे, तिना कने तिनी जानवरे तिसा ने दुशमणी रखणी हे, कने इसा जो लाचार कने नंगी करी देंणा, कने तिसा दा मांस खाई जाणा, कने तिसा जो अग्गी च फुक्की देंणा |
\v 17 "क्योंकि परमेश्वरे तिना दे मने च ऐ पांणा ताकि सैह तिना दी इच्छा पूरी करे ; कने जालू दीकर परमेश्वरे दे बचन पुरे नी होई जान, तालू दिकर इक मन होई करी अपणा-राज्य जानबरे जो देई दिया |
\v 18 "कने सैह जनानी, जिसा जो तू दिखया हे सैह बडा शेहर हे, जड़ा धरतिया दे राजयां पर राज करदा हे |
\c 18
\s बेबीलोन दा पतन
\p
\v 1 इसदे बाद मैं इक स्वर्गदूते जो स्वर्गे ते उतरदे दिखया, जिसयो बड़ा भरी हक मिलया था ; कने धरती तिसदे तेज ने चमकी पेई |
\v 2 तिनी जोरे ने पुकारी करी बोलया, "पेई गिया, कने बडा बेबीलोन पेई गिया हे | कने सैह बुरियां आत्मा दा घर, कने हर इक अशुद्ध आत्मा दा अड्डा, कने हर इक अशुद्ध कने बुरे पंछियां दा अड्डा होई गिया |
\v 3 "क्योंकि तिसदे व्यभिचारे दे खतरनाख नशे दिया बजा ने सारी जातियां डेई गियां न, कने धरतिया दे राजयाँ तिसा सोगी व्यभिचार किता हे ; कने धरतिया दे व्यापारी तिसदे सुख-विलासे दिया बजा ने अमीर होयो न |
\v 4 फिरी मैं स्वर्गे ते इक हर अबाज सुणी, "हे मेरे लोको, इदे चे निकली ओआ ताकि तुसां तिसदे पापां च हिस्से दार ना होन, कने तिसदियां मुसीबतां चे ना कोई तूहाड़े पर आई पोऐ |"
\v 5 क्योंकि तिसदे पापां दा डेर स्वर्गे दीकर पुजाया गिया हे, कने तिसदे अधर्म परमेश्वरे जो याद आऐ न |
\v 6 "जियां तिनी तुहांजो दितया हे, तदिया ई तिसयो बी दिया, कने तिसयो तिसदे कम्मा दे अनुसार दो गुणा बदला दिया, जिस कटोरे च तिनी भरी दितया था तिसी कटोरे च तिसयो दो गुणा भरी दिया |
\v 7 "जितनी तिनी अपणी बड़ाई किती कने सुख-विलास किता ; उतनी ई तिसयो पीड़ा, कने दुख दिया ; क्योंकि सैह अपणे मने च बोलदी हे, 'मैं रानी बणी बैठीयो हे, विधवा नी हे ; कने मिंजो कदी दुख नी होणा |'
\v 8 "इसा बजा ने तिसा पर इक दिने च मुसीबतां आई जाणियां न, मतलब की मौत कने शोक, कने अकाल ; कने सैह अग्गी च भस्म करी देणी हे, क्योंकि तिसा दा न्यायी प्रभु परमेश्वर शक्तिमान हे |
\v 9 "कने धरती दे राजा जिना तिसा सोगी व्यभिचार कने सुख-विलास किता, जालु तिसा दे फकुणे दा धुंआं दिखणा, तां तुसां तिसा ताईं रोणा, कने छाती पिटणी हे |
\v 10 कने तिसा दी तकलिफा दे डरे ने बड़े दूर खड़ोइ करी बोलणा हे, 'बड्डे शेहर, बेबीलोन | हे पक्के शेहर, हाय | हाय | घड़िया च ई तिजो सजा मिली गेई हे |'
\v 11 "धरती दे व्यपारी तिसदे ताईं रोणा कने दुख करणा हे, क्योंकि हुण कुनी तिना दा माल नी खरीदणा हे |
\v 12 मतलब सोना, चांदी, रतन, मोती, मलमल, बैंजणी, रेशमी, लाला रंगे दे कपड़े, कने हर तरा दी खुशबूदार काठ, कने हाथिये दे दंदा दियां चीजा, कीमती काठ, पीतल, लोहा, कने संगमरमर दे सारे बांडे,
\v 13 कने दालचीनी, मसाले, धूप, इतर, लोबान, शराब, तेल, मैदा, गाय-बैल, भेड-बकरियां, घोड़े, रथ, कने दास कने आदमियां दे प्राण |
\v 14 "हुण तेरे मन भावणे फल तेरे बखे ते चली गे ; कने सूखे कने वैभव दियां चीजा तिजो ते दूर होई गियां न, कने सैह हुण कदी नी मिलणियां न |
\v 15 "इना चीजा दे व्यपारी जड़े तिसदे जरिये अमीर होई गियो थे, तीसा दी पीड़ा दे डरे दे मारे तिना दूर खड़े होणा कने रोंदे होऐ बोलणा,
\v 16 'हाय ! हाय ! ऐ बडा शेहर जिनी मलमल कने लाल रंग दे कपड़े पायो थे, कने सोने कने मोत्तियां ने सजया था ;
\v 17 घड़िया च ई तिसदा सारा धन खतम होई गिया |' कने हर इक माझिऐ, कने पांणिऐ च सफर करणे बाले कने मल्लाह, कने जितणे समुंदरे ते कमांदे न, सबन दूर खड़ोई के,
\v 18 कने तिसा दे फकूणे दा धुंआ दिखी करी पुकारी करी बोलणा हे, 'कुण दिया शेहर इस शेहरे साईं हे ?'
\v 19 कने अपणे-अपणे सिरां पर धुड़ पाणी हे, कने रोंदे-रोंदे कने चीलाई के बोलणा हे, 'हाय | हाय | ऐ बडा शेहर जिसदिया संपतिया ने समुंद्रे दे सारे जहाजां बाले अमीर होई गियो थे, सैह घड़िया च ई भरे सारा उजड़ी गिया |
\v 20 "हे स्वर्ग, कने ऐ पबित्र लोको, कने प्रेरितां, कने भविष्यद्वक्ताओं, तिस पर खुश होआ, क्योंकि परमेश्वरे न्याय करी के तुहाड़ा बदला लिया हे |
\v 21 फिरी इक जोरे बाले स्वर्गदूते बडिया चक्किया दे चक्के दे बराबर इक पथर चुकया, कने ऐ बोली करी समुंदरे च सूटी दिता, "बडा शेहर बेबीलोन इयां ई बड़े जोरे ने समुंदरे फेंक्या जाणा हे, कने फिरी तिसदा कदी पता नी मिलणा हे |
\v 22 "विणा बजाणे वालयो, गायको, कने बंसरी बजाणे वालयों, कने तुरही बजाणे बालयां दी अबाज फिरी कदी नी तिजो च सुणाई देणी हे, कने फिरी कदी उद्धम दा कोई बी कारीगीर तीजो च नी मिलणा ; कने चक्किया दे चलणे दी अबाज बी कदी नी सुणाई नी देणी हे |
\v 23 कने ऐसा उजाला फिरी तिजो पर कदी नी चमकणा हे, लाड़ा कने लाड़िया दा अखर कदी तिजो नी सुणुणा, क्योंकि तेरे व्यपारी धरतिया दे प्रधान थे, कने तेरे टोने ते सारियां जातियां भरमाई गियां थियां |
\v 24 भविष्यद्वक्ताओं कने पबित्र लोकां, कने धरती कने सारे मारयों दा खून तिथु ई मिल्ला |
\c 19
\p
\v 1 इसदे बाद मैं स्वर्गे च मते लोकां जो जोरे ने ऐ बोलदे होए सुणया, "हालेलूय्याह | उद्धार , कने महिमा, कने सामर्थ्य साड़े परमेश्वरे दी ई हे |
\v 2 क्योंकि तिसदे फैंसले ठिक कने सच्चे न, इस ताईं तिनी तिसा बेश्या दा जड़ी अपणे व्यभिचारे ने धरतिया जो भ्रष्ट करदी थी, न्याय किता, कने तिसा ते अपणे दासां दे खूने दा बदला लिया |"
\v 3 फिरी दूजी बरी तिना बोलया, "हालेलूय्याह | तिसदे फकुंणे दा धुंआ युगां-युगां दीकर उठदा रेणा हे |"
\v 4 कने चोबियाँ प्राचीनां कने चारों प्राणियां पेईके परमेश्वरे जो दण्डवत किता, जड़ा सिंहासने पर बैठया था, कने बोलया, "आमीन | हालेलूय्याह | "
\s मेमने दा ब्याह
\p
\v 5 कने सिंहासने ते इक अबाज आई, "साड़े परमेश्वरे ते डरने बाले दासों, क्या छोटे, ते क्या बड्डे, सारे तिसदी स्तुति करा |"
\v 6 फिरी मैं बडिया भरी भीड़ा कने मते पांणिऐ साईं अबाज, कने गर्जणे दी अबाज सुणी "हालेलूय्याह | " क्योंकि साड़ा प्रभु परमेश्वर सबते शक्ति शाली राज करदा हे |
\v 7 ओआ, असां खुश कने मगन होई जान, कने तिसदी स्तुति करन, क्योंकि मेमने दा ब्याह होणे बाला हे, कने तिसदी लाड़िया अपणे आपे जो तैयार करी लिया हे |"
\v 8 तिसा जो शुद्ध कने चमकदार महीन मलमल पाणे जो दितया हे, क्योंकि तिस महीन मलमले दा मतलब पबित्र लोकां दे धार्मिक कम्म हे |
\v 9 तालु तिनी मिंजो ने बोलया, "ऐ लिख, धन्य सैह हेन, जिना जो मेमने दे ब्याहे दिया धामा च सदयो हे |" फिरी तिनी मिंजो ने बोलया, "ऐ वचन परमेश्वरे दे सच्चे वचन न |"
\v 10 तालु मैं तिसयो दण्डवत करणे लेई तिसदे पैरां पर पेई गिया | तिनी मिंजो बोलया, "इयां मत कर, मैं तेरे कने तेरे भाईयां दा साथी दास हे, जड़ा यिशुऐ दी गबाई देणे ताईं टिकया हे | परमेश्वरे जो ई दण्डवत कर ; क्योंकि यिशुऐ दी गबाई भविष्यद्वाणी दी आत्मा हे |
\s चिट्टे घोड़े दा सवार
\p
\v 11 फिरी मैं स्वर्गे की खुलया होया दिखया, कने मैं इक चिट्टा घोड़ा दिखया ; कने जिस पर इक सवार हे, कने भरोसे दे काबील हे, कने तिसयो सच्च बोलदे न ; कने सैह धर्मे सोगी न्याय कने लड़ाई करदा हे |
\v 12 तिसदिया अखी अग्गी साईं न, कने तिसदे सिरे पर मते भरी राजमुकुट न | तिस पर तिसदा इक नां लिखया हे, तिस नाऐ जो तिसयो छडी करी होर कोई नी जाणदा हे |
\v 13 तिनी खूने च डोबयो कपड़े पायो न, कने तिसदा ना परमेश्वरे दा वचन हे |
\v 14 कने स्वर्गे दी सेना चिट्टे कने शुद्ध मलमल दे कपड़े पाई के घोड़यां पर सवार होई के तिसदे पिच्छे-पिच्छे हे |
\v 15 इक-इक जातिया जो मारणे ताईं तिसदे मुंऐ ते इक चोखी तलवार निकदी हे | कने तिनी लोहे दा राजदंड लेई पर तिना पर राज करणा, कने सबते शक्ति शाली परमेश्वरे दे भयानक प्रकोपे दी जलजलाहटा दी शराबा दे कुंडे च दाख कुटगा |
\v 16 कने तिसदे कपड़े कने जंघा पर ऐ लिखया हे: "राजयां दा राजा कने प्रभुआं दा प्रभु हे |"
\v 17 फिरी मैं इक स्वर्गदूते जो सूरजे पर खड़ोतयो दिखया, कने तिनी बड़े जोरे ने पुकारी करी अम्बरे च उड़ने बाले पंछिया जो बोलया, "ओआ, परमेश्वरे दे बड्डे खाणे ताईं किठे होईया,
\v 18 ताकि तुसां राजयां दा मास, सरदारां, जोरे बाले आदमियां दा, घोड़यां, कने तिना दे सबारां दा, कने क्या अजाद कने क्या दास, क्या छोटे कने क्या बड्डे सबना दा मास खाई सकन |"
\v 19 फिरी मैं तिस जानवरे कने धरतिया दे राजयां कने तिना दियां सेनां जो तिस घोड़े दे सवार, कने तिसदी सेना ने लड़ने ताईं किठे होंदे दिखया |
\v 20 कने सैह जानवर, कने तिसदे सोगी सैह झूठा भविष्यद्वक्ता पकड़ोई गिया, जिनी तिसदे सामणे ऐसे निशाण दसयो थे, जिना ने तिनी तिना जो भटकाया, कने जिना पर तिस जानवरे दी छाप थी, कने जड़े तिसदिया मूर्तिया दी पूजा करदे थे | ऐ दोनो जींदे ई तिसा अग्गी दिया झिला च पाई दिता, जड़ी गन्धका ने बलदी हे |
\v 21 कने बाकी बचयो लोक तिस घोड़े दे सवारे दिया तलवारा ने मरी गे, जड़ी तिसदे मुंऐ ते निकथी थी ; कने तिना दे मासे ने सारे पंछी रजी गे |
\c 20
\s हजार सालां दा राज्य
\p
\v 1 फिरी मैं इक स्वर्गदूते जो स्वर्गे ते उतरदे दिखया, तिसदे हथे च अथाह कुंडे दी चाबी थी, कने इक बड़ी बडी जंजीर थी |
\v 2 कने तिनी तिस अजगरे, मतलब की तिस पुराणे सप्पे जो, जड़ा इब्लीस कने शेतान हे, तिसयो पकड़ी के हजार सालां ताईं बनी दिता,
\v 3 कने तिसयो अथाह कुंडे च पाई के बंद करी दिता कने तिस पर मुहर लाई दिती की, सैह हजार साल पूरे होने दीकर अलग-अलग जातियां दे लोकां जो ना भटकाऐ | इसदे बाद जरूरी हे, की तिसयो थोड़ी देरा ताईं फिरी खोलया जा |
\v 4 फिरी मैं सिंहासन दिक्खे, कने तिना पर लोक बेई गे, कने तिना जो न्याय करणे दा हक दिता गिया | मैं तिना दियां आत्मा जो बी दिखया जिना दे सर यीशु दी गबाई कने परमेश्वरे दे वचना दिया बजा कटयो थे, कने जिना ना तां तिस जानवरे दी, नां ई तिसदिया मूर्तिया दी पूजा किती थी, कने नां ई तिसदी छाप अपणे मथे कने हथे पर लगाईयो थी | सैह जिन्दे होई के मसीह सोगी हजार सालां दीकर राज करदे रे |
\v 5 जालु दीकर ऐ हजार साल पूरे न होऐ तालू दीकर बाकी बचयो लोक जींदे नी होऐ | ऐ तां पेहला पुनरुत्थान हे |
\v 6 धन्य कने पबित्र सैह न, जड़े इस पेहले पुनरुत्थाने दे हिस्से दार न, ऐदेयाँ पर दूजी मौता दा कोई हक नी, पर सैह परमेश्वर कने मसीह दे याजक होणे न, तिसदे सोगी हजार सालां तक राज करणा हे |
\s शेताने दा खातमा
\p
\v 7 जालु हजार साल पूरे होई जाणे तालु शेतान े जो कैदा ते छडी दिता जाणा हे |
\v 8 सैह जातियां जो जड़ियां धरतिया दे चारों पासे होणियां न, मतलब की गोग कने मागोग जो जिना दी गिणती समुंदरे दिया रेता दे बराबर होणी हे, तिनी तिना जो भटकाइके लड़ाईया ताईं किठा करणे ताईं निकलणा हे |
\v 9 कने तिना सारिया धरतिया पर फैली के पबित्र लोकां दियां छावनियां कने नगरां की घेरी लैणा ; कने स्वर्गे दिया अग्गा तिना की भस्म करी देंणा |
\v 10 तिना दा भरमानेबाला शेतान अग्ग कने गन्धके दिया तिसा झीला च जिसदे अंदर तिस जानवरे कने झूठे भविष्यवक्ता भी होणा, पाई दिता जाणा, जिस्ते तिना रात दिन कने युगां-युगां तक दर्दा च तड़पदे रैणा |
\v 11 फिरी मैं इको चिट्टा सिंहासन कने तिसयो भी, जेड़ा तिस सिंहासने उपर बैठया है, तिसदे सामने ते धरती कने अम्बर भी नस्सी गे, तिना की भी जगह नी मिल्ली |
\v 12 फिरी मैं लोकयाँ बडयां की सिंहासने सामणे खड़ोतयो दिखया, कने कताबां खोलियां गियां, मतलब जीवने दी कताब ; कने जदेया तिना कताबां च लिखया गिया था, तदेया ही तिना दे कम्मां दे अनुसार तिना की न्याय दिता गिया |
\v 13 समुन्द्रैं तिना मरयां होयां लोकां की देई दिता, जेड़े तिसदे बाल थे, कने मौता कने अधोलोक तिना जो देई दिता जेड़े तिसदे बाल थे ; तिना च हर इक्की की तिना दे कम्मां दे अनुसार न्याय दिता गिया |
\v 14 मौत कने अधोलोक अग्गा दिया झीला च पाई दिते गे | ऐ अग्गी दी झील दूजी मौत है ;
\v 15 जिसदा बी नां जीवने दिया कताबां च नी था तिस की अग्गी दिया झीला च पाई दिता गिया |
\c 21
\p
\v 1 फिरी मैं नोआ अम्बर कने नोई धरतिया की दिखया, क्योंकि पैली धरती कने आकाश जा दे थे, कने समुन्द्र बी नी रेया |
\v 2 फिरी मैं पबित्र नोए शेहरे यरूशलेम की स्वर्गे ते परमेश्वरे दे नेड़े औन्दे दिखया | सैह तिसा लाडिया साईं थी जड़ी अपणे घरेबाले दे लेई तैयार हो |
\v 3 फिरी मैं सिंहासने ते कुसी की उच्चे शब्दां च ग्लांदे होए सुणाया, "दिख, परमेश्वरे दा डेरा आदमियां दे बिच है | तिन्नी तिना दे सोगी रैणा, कने सै तिसदे लोग होणे, कने परमेश्वरैं तिना दे सोगी रैणा कने परमेश्वर तिना दा होणा |
\v 4 तिनी तिना दियां अख्खां ते सारे आंसू पूंज्जी देंणे ; कने इसदे बाद मौत नी होणी, ना ही शोक, ना ही विलाप कने ना ही पीड़ा रेणी |"
\v 5 जेड़ा सिंहासने पर बैठया था, तिनी बोलया, "दिख, मैं सब कुछ नोआ करी दिंदा है |" फिरी तिनी गलाया, "लिखि लै, क्योंकि ऐ शब्द वचन, भरोसे दे काबील कने सच्चे न |"
\v 6 फिरी तिनी मिंजो गलाया, "ऐ गल्लां पूरी होई गियां न | मैं अलफा कने ओमेगा, कने अंत है | मैं प्यासे की जीवने दे जल्ले च सेंतमेंत पियांगा |
\v 7 जिनी जीतना साईं इना चीजा दा वारिस होणा कने मैं तिसदा परमेश्वर होणा कने सै मेरा पुत्र होणा
\v 8 पर डरपोकां, अविश्वासियों, टोनयां, बुर यां, खूनियाँ, व्यभिचारियाँ, टोनयाँ, मूर्तीपूजकां कने सारयां झूठां दे भाग तिसा झीला च मिलणे जड़ी अग्ग कने गन्धके ने जलदी है: ऐ दूजी मौत है |"
\v 9 फिरी जिन्हां सातों स्वर्गदूते बाल आखरी मुसीबतां ने भरयो कटोरे थे, तिना च इको मेरे बाल आया, कने मेरे सोगी गलाणा लगया, कने बोलया, "एथू ओआ, मैं तेकी लाड़ी मतलब मेमने दी दुल्हन दसगा |"
\v 10 तालु सै मिंजो आत्मा दे बड़े पहाड़े पर लेई के गिया, कने पबित्र नगर यरूशलेम की स्वर्गे ते परमेश्वरे बाल उतरदे होए दसया |
\v 11 परमेश्वरे दी महिमा तिना च थी, कने तिसदी जोती बड़े ही कीमती पत्थर, मतलब बिल्लोरे साईं यशबे दी तरह साफ थी |
\v 12 तिसदी शैरपनाह बड़ी ही उच्ची थी, तिसदे बारह फाटक, कने फाटकां पर बारह स्वर्गदूत थे ; कने तिना फाटकां पर इस्राएलियाँ दे बारह गोत्रां दे नां लिखयो थे |
\v 13 पूर्वे दी तरफा तिन फाटक, उत्तर दी तरफा तिन फाटक, दक्षिणे दी तरफा तिन फाटक, कने पश्चिमे दी तरफा तिन फाटक थे |
\v 14 शेहरे दिया शेहरपनाही पर बारह नियान थी, कने तिना दे उपर मेमने दे बारह प्रेरितां दे नां लिखयो थे |
\v 15 सै मेरे सोगी गल्ला दा था, तिसदे बाल फाटकां दी, शेहरे दी कने शेहरपनाही की नापणे ताईं इक सोने दी गज थी |
\v 16 सै नगर वर्गाकार बसया होया था कने तिसदी लम्बाई, चोड़ाईया दे बराबर थी ; कने तिनी तिस गजे सोगी तिस शेहरे की नापया, तां सै सतसो कोसे दा निकलया: तिसदी लम्बाई, चोड़ाई कने ऊँचाई बराबर थी |
\v 17 तिनी तिसदी शेहरपनाही की आदमिये दी मतलब स्वर्गदूते दे नापे ने नापया, तां इकसो चौवालिस हाथ निकली |
\v 18 तिसदी शेहरपनाह यश्बे दी बणियो थी, कने नगर अदेय शुद्ध सोने ने बणया था जेड़ा स्वच्छ शीशे साईं हो |
\v 19 तिस शेहरे दियां नियां कीमती पत्थरे ने सवारियां होईयां थी ; पैली नीं यश्बे दी, दूजी नीलमणी दी, तीजी लालड़ीऐ दी, चोथी मरकते दी,
\v 20 पंजमी गोमेदके दी, छेमी माणिक्ये दी, सातमी पीतमणिऐ दी, अठमी पेरोजे दी, नौमी पुखराजे दी, दसमी लह्सनिये दी, गयारमी धूम्रकांते दी, कने बारवी याकूबे दी थी |
\v 21 बारह फाटक बारह मोतियाँ दे थे ; इको फाटक मोतियाँ दा बणया था | शेहरे दी सड़क साफ शीशे दे साईं शुद्ध सोने दी बणियो थी |
\v 22 मैं तिदे च कोई मंदिर नी दिखया क्योंकि सबते शक्ति शाली प्रभु परमेश्वर कने मेम्ना तिसदा मंदर है |
\v 23 तिस शेहरे च सूरजे कने चंदे दिया रोशनिया दी कोई जरूरत नी थी, क्योंकि परमेश्वरे दे तेजे ने ओथु रोशनी होआ दी थी, कने मेम्ना तिसदा दीपक है |
\v 24 अलग-अलग जातिया दे लोग तिसदिया रोशनिया च चलगे फिरगे, कने धरतिया दे राजे अपणे-अपणे तेज दा समान तिसा च लेयोंगे |
\v 25 तिसदे फाटक दिने च कदी बी बंद नी होणे, कने ओथु कदी बी रात नी होणी |
\v 26 लोग जातिया-जातिया दा तेज कने वैभव तिसा च लेयोंगे |
\v 27 पर तिदे च अपबित्र चीज़, बुरे कम्म करणे बाले, झूठ बोलने बाले कुसी बी रीतिया ने प्रवेश नी करगे, बस तिना ही करणा जिन्हां दे नां मेमने दिया जीवने बाली कताबां च लिखयो होणे |
\c 22
\p
\v 1 फिरी तिनी मिंजो बिल्लौरे साईं झलकदी होई, जिन्दगी दे पांणिऐ दी इक नदी दस्सी, जड़ी परमेश्वर कने मेमने दे सिंहासने ते निकली के,
\v 2 तिस शेहरे दिया सड़का के बिचो बिच चलदी थी | नदिया दे इस पार कने तिस पार जिन्दगी दा इक रुख था ; तिदे पर बारह तरहा दे फल लगदे थे, कने सैह हर महीने फलदा था ; कने तिस रूखे दे पतयाँ ने हर जातिया दे लोक ठिक होंदे थे |
\v 3 दोबारा सश्राप नी होणा, कने परमेश्वर कने मेमने दा सिंहासन तिस शेहरे च होणा, कने तिसदे दासां तिसदी सेवा करणी |
\v 4 तिना तिसदा मुं दिखणा, कने तिसदा नां तिना दे मथे पर लिखया होणा |
\v 5 कने फिरी रात नी होणी, कने नां ई तिना जो सूरज कने दिय्ये उजाले दी कोई जरूरत नी होणी, क्योंकि प्रभु परमेश्वर तिना जो उजाला देणा, कने तिना युगां-युगां दीकर राज करणा |
\s यीशुऐ दा दोबारा ओणा
\p
\v 6 फिरी तिनी मिंजो ने बोलया, "ऐ गल्लां भरोसे दे काबील कने सच्चियां न | कने प्रभुऐ जड़ा भविष्यद्वक्तां दिया आत्मा दा परमेश्वर हे, तिनी अपणे स्वर्गदूते जो इसताईं भेजया की अपणे दासां जो सैह गल्लां जिना दा तोल्ली पूरा होणा जरूरी हे, तिना गल्लां दस्से |"
\v 7 "कने दिख, मैं तौली ओणे बाला हे ; सैह धन्य न जड़े इसा कताबा दिया गल्लां दिया भविष्यद्वाणी जो मंदे न |"
\v 8 मैं सेई यूहन्ना हे, जड़ा ऐ गल्लां सुणदा, कने दिखदा था | कने जालु मैं सुणया कने दिखया, तां सैह स्वर्गदूत जड़ा मिंजो ऐ गल्लां दसदा था, मैं तिसदे पैरां च दण्डवत करणे ताईं झुकी गिया |
\v 9 पर तिनी मिंजो ने बोलया, "इयां मत कर ; क्योंकि मैं तेरा कने तेरे भाई भविष्यद्वक्तां कने इसा कताबा दियां गल्लां जो मनणे बालयाँ दा साथी दास हे, कने परमेश्वरे दी ई पूजा कर |"
\v 10 फिरी तिनी मिंजो ने बोलया, "इस कताबा दिया भविष्यद्वाणियां दिया गल्लां जो बंद मत कर ; क्योंकि सैह बगत औणे बाला हे |
\v 11 "जड़ा अन्याय करदा हे सैह अन्याय ई करदा रे ; कने जड़ा धर्मी हे, सैह धर्मी ही रे ; कने जड़ा पबित्र हे ; सैह पबित्र ई रे |"
\v 12 "दिख, मैं तौली ई औणे बाला हे ; कने हर इक कम्मां दे अनुसार बदला देणे ताईं प्रतिफल मेरे बाल हे |
\v 13 "मैं अलफा कने ओमेगा, पेहला कने आखरी, आदि कने अंत हे |"
\v 14 धन्य सैह न, जड़े अपणे कपड़यां जो धोई लेंदे न, क्योंकि तिना जो जिन्दगी दे रूखे बाल औणे दा हक मिलणा, कने तिना फाटकां ते होई के शेहरां दे अंदर जाणा हे |
\v 15 पर कुत्ते, टोंणे, व्यभिचारी, खूनी, मूर्तिपूजक, कने हर इक झूठे जो चाणे बाला कने बोलणे बाला बाहर रेंणा हे |
\v 16 "मिंजो बाल यिशुऐ अपणे स्वर्गदूते जो इसताईं भेजया, की तुहाड़े अग्गे कलीसियाँ दे बारे च इना गल्लां दी गबाई दे | मैं दाऊद दा मूल कने वंश, कने भयागा दा चमकदा होया तारा हे |"
\v 17 कने आत्मा, कने दुल्हन दोनो ई बोलदियाँ न, "आ | " कने सुणने बाला बी बोले, "आ | " कने जड़ा प्यासा हे, सैह ओऐ कने जिसयो चाईदा सैह जिन्दगी दा पांणी मुफ्त ले |
\s चेताबनी
\p
\v 18 मैं हर जणे जो, जड़ा इस कताबा दिया भविष्यवाणियां दियां गल्लां सुणदा हे, गबाई दिंदा हे: अगर कोई आदमी इना गल्लां च कुछ बदांगा तां परमेश्वर तिना मुसीबतां जो जड़ियां इसा कताबा च लिखियाँ न, सैह तिस बदाणियां |
\v 19 कने अगर कोई इसा भविष्यद्वाणी दिया कताबां दियां गल्लां चे कुछ कडी दे, तां परमेश्वरे तिस जिन्दगी दे रूख कने पबित्र शेहरे चे, जिसदे बारे च इसा कताबा च हे, तिदे चे तिसदा हिस्सा निकाली देणा हे |
\v 20 जड़ा इना गल्लां दि गबाई दिंदा हे, सैह ऐ बोलदा हे, "हाँ, मैं तौली औणे बाला हे |" आमीन | हे प्रभु यीशु आ |
\v 21 प्रभु यीशु दा अनुग्रेह पबित्र लोकां दे सोगी रे | आमीन |
