\id GAL
\ide UTF-8
\rem Copyright Information: Creative Commons Attribution-ShareAlike 4.0 License
\h गलातियों
\toc1 गलातियों
\toc2 गलातियों
\toc3 गलातियों
\mt1 Galatians
\mt1 गलातियों
\c 1
\s अभिवादन
\p
\v 1 पौलुस दी, जड़ा ना आदमिये  दिया तरफा ते, कने ना आदमिये  ने, बल्कि यीशु मसीह कने परमेश्वरे पिता दे जरिये, जिनी मरयां जो जिन्दा किता, प्रेरित हे |
\v 2 कने सारें भाईयां दिया तरफा ते जड़े मेरे सोगी न ; गलातिया दिया कलीसिया दे ना |
\v 3 परमेशर पिता, कने साड़े प्रभु यीशु मसीह दिया तरफा ते तुहान्जो अनुग्रेह कने शांति मिलदी रे |
\v 4 तिनी ई अपणे आपे जो साड़े पापां ताईं देई दिता ताकि साड़े परमेश्वर कने पिता दिया इच्छा दे अनुसार सांझो इस टेमे दे बुरे संसारे ते छुड़ाऐ |
\v 5 तिसदी स्तुति कने बड़ाई युगां-युगां दीकर होंदी रे | आमीन |
\s कोई दूजा सुसमाचार नी
\p
\v 6 मिंजो हेरानी होंदी हे, की जिनी तुहान्जो मसीह दे अनुग्रेह ने सदया तिसते तुसां इतणी जल्दी फिरी करी कुसी होरसी सुसमाचार दे पासे होंणा लग्गे |
\v 7 पर सैह दूजा सुसमाचार हे ई नी: पर गल ऐ की, कुछ लोग ऐसे न जड़े तुहान्जो भटकांदे न, कने मसीह दे सुसमाचार जो बिगाड़ना चांहदे न |
\v 8 पर अगर असां या स्वर्ग दे कोई होर दूत बी इस सुसमाचार जो छडी करी जड़ा असां तुहान्जो सुणाया हे, कोई होर सुसमाचार तुहान्जो सुणाऐ, तां तिसयो श्राप लग्गे |
\v 9 जियां असां पेहले ई बोलया हे, तियां ई मैं हुण फिरी बोलदा हे, की तिस सुसमाचार जो छडी करी जिसयो तुसां ग्रहण कितया हे, अगर कोई होर सुसमाचार सुणादा हे, तां सैह श्रापित हो | हुण क्या मैं अदमिया जो मनदा हे या परमेश्वरे जो ? क्या मैं आदमिया जो खुश करणा चाहंदा हे ?
\v 10 हुण क्या मैं आदमियां जो मनदा हे या परमेश्वर जो ? अगर मैं हले दीकर आदमियां जो खुश करदा रेंदा तां मसीह दा दास नी होंदा |
\s पौलुस कियां प्रेरित बणया
\p
\v 11 हे भाईयो, मैं तुहान्जो दसी दिंदा हे की, जड़ा सुसमाचार मैं सुणाया हे, सैह आदमिया दा नी हे |
\v 12 क्योंकि सैह मिंजो आदमिया ते नी मिलया हे, कने ना मिंजो सिखया हे, पर यीशु मसीह दे प्रकाश ने मिलया हे |
\v 13 यहूदी धर्म च जड़ा मेरा चाल चलन था, सैह तुसां सुणी बैठयो न ; की मैं परमेश्वरे दिया कलीसिया जो मता तंग कने खत्म करदा था |
\v 14 कने मैं अपणिया जातिया बालयां ने जड़े मेरिया अवस्था दे थे तिना जो यहूदी धर्म च बदांदा जांदा था कने अपणे बाप दादयां दिया परम्परा च बड़ा ही उतेजित था |
\v 15 पर परमेश्वरे, जिनी मिंजो मेरिया माऊ दे पेटे च ही नियुक्त किता, कने अपणे अनुग्रेह ने सदी लिया,
\v 16 जालु परमेश्वरे दी मर्जी होई, की मिंजो च अपणे पुत्रे जो प्रगट करे की मैं होर जातियां च तिसदा सुसमाचार सूणां ; तालु मैं मिट कने खूने ने सलाह लेई ;
\v 17 कने ना यरूशलेम च तिना बाल गिया जड़े मिंजो ते पैहले ला प्रेरित थे, पर जट अरब च चली गिया, कने फिरी तिथू ला दमिश्क च बापिस आई गिया |
\v 18 फिरी तिन्ना सालां बाद मैं कैफा ने मिलणे ताईं यरूशलेम च आया, कने तिसदे बाल पन्दरा रोज रिया |
\v 19 पर प्रभु दे भाई याकूब जो छडी करी कने कुसी बी प्रेरिते ने नी मिल्ला |
\v 20 जड़ियां गल्लां मैं तुहान्जो लिखदा हे, सैह परमेश्वरे जो हाजिर जांणी करी लिखदा हे, सैह झुठियां नी न |
\v 21 इसदे बाद मैं सूरिया कने किलिकिया दे देश च आया |
\v 22 पर यहूदियां दियां कलीसियाँ जड़ियां मसीह च थियां, तिना मेरा मु तां कदी नी दिखया था |
\v 23 पर तिना ऐई सुणाया था, की जड़ा पेहले सांझो तंग करदा था, सैह हुण इसी धर्मे दा सुसमाचार सुणादा हे, जिना जो पेहले खत्म करदा था |
\v 24 कने मेरे बारे च परमेश्वरे दी महिमा करदी थी |
\c 2
\s होर प्रेरितां दे जरिये पौलुस जो मान्यता
\p
\v 1 चौदा साल बाद मैं बरनबास सोगी यरूशलेम गिया कने तितुस जो बी सोगी लेई गिया |
\v 2 कने मेरा जाणा ईश्वरीय प्रकाश ने होया: कने जड़ा सुसमाचार मैं होर जातियां च प्रचार करदा हे, सैह मैं तिना जो दसी दिता, पर एकांत च तिना जो दसया जड़े बड्डे समझे जांदे थे, ताकि इयां ना हो, की मेरी इस बेले दी, या अगली दौड़ धुप बेकार ना होए |
\v 3 पर तितुस बी जड़ा मेरे सोगी था कने सैह यूनानी हे ; सैह खतना कराणे ताईं मजबूर नी किता था |
\v 4 कने ऐ तिना झूठे भाईयां दिया बजा ने होया, जड़े चोरिया ने बड़ि आयो थे, तिसा अजादिया दा जड़ी यीशु मसीह च सांझो मिलियो हे, भेद लेई करी सांझो नोकर बणान |
\v 5 तिना अधीन होणा असां इको मिनट नी मनया, इस ताईं की सुसमाचार दी सच्चाई तुसां च बणी रे |
\v 6 जड़े लोक कुछ समझे जांदे थे (सैह चाये जदे मर्जी थे, मिंजो इसने कोई मतलब नी, परमेश्वरे कुसी ने पक्षपात नी करदा हे) तिना ने सैह जदे मर्जी समझे जांदे थे, तिना ने मिंजो कुछ नी, मिल्ला |
\v 7 पर इसदे दूजे पासे जालु तिना दिखया, की खतना होए लोकां ताईं सुसमाचार दा कम्म पतरसे जो दितया हे तियां ई जिना दा खतना नी होया हे तिना जो सुसमाचार सुणाणे दा कम्म मिंजो दितया हे |
\v 8 क्योंकि जिनी पतरसे ते खतना होए लोकां च प्रेरिताई दा कम्म बड्डे प्रभावपूर्ण तरीके ने करवाया, तिनी ई मिंजो ते बी होरनी जातियां च प्रभावशाली कम्म करवाया |
\v 9 कने जालु तिना तिस अनुग्रेह जो जाणी लिया जड़ा मिंजो मिलया था, तां याकूब, कने कैफा, कने यूहन्ना, कलीसिया दे खम्बे समझे जांदे थे, तिना मिंजो कने बरनबास जो सज्जा हथ देई करी अपणे सोगी करी लिया, की असां होर जातियां बाल जान कने, सैह खतना होए लोकां बाल |
\v 10 सिर्फ ऐ बोलया, की असां गरीबां दा हाल चाल पूछन, कने इसी कम्मां जो करणे दी मैं अपु बी कोसिस करा दा था |
\s पौलुसे दा पतरसे दा बिरोध
\p
\v 11 पर जालु कैफा अन्ताकिया च आया तां तिसदे मुऐ पर तिसदा सामणा किता, क्योंकि सैह दोषी था |
\v 12 इस ताईं की याकुबे दिया तरफा ते कितणे ई लोकां दे ओंणे ला पेहले सैह होर जातियां सोगी खांदा था, पर जालु सैह आये, तां खतना कितयो लोकां दे डरे दिया बजा ने सैह तिना ते पिच्छे हटी गिया कने बख रेंणा लग्गा |
\v 13 कने तिसदे सोगी होर बचे यहूदियाँ बी कपट किता, एथू दीकर की बरनबास बी तिना सोगी बहकी गिया |
\v 14 पर जालु मैं दिखया, की सैह सुसमाचार दिया सचाइया पर नी चला दे न, तां मैं सबना दे सामणे कैफा जो बोलया, " जालु तू यहूदी होई करी होर जातियां साईं चलदा हे, कने यहूदियां साईं नी तां तू होरनी जातियां जो यहूदियाँ साईं चलणे जो कजो बोलदा हे ?"
\s भरोसे दे जरिये धर्मी बणना
\p
\v 15 असां तां जन्म ते यहूदी न, कने पापी होर जातियां चे नी न |
\v 16 तमी ऐ जाणी करी की आदमी व्यवस्था दे कम्मा ने नी, सिर्फ यीशु मसीह पर भरोसा करणे ने धर्मी होंदा हे, असां अपु बी यीशु मसीह च भरोसा किता, की असां व्यवस्था दे कम्मा ने नी पर यीशु मसीह च भरोसा करणे धर्मी होए ; ताईं तां व्यवस्था दे कम्मा ने कोई बी आदमी धर्मी नी होंदा |
\v 17 असां तां मसीह ने धर्मी बणाना चांहदे न, अगर तुसां ई पापी होंन, तां क्या मसीह पाप दा सेवक हे ? कदी नी |
\v 18 क्योंकि जड़ा मैं तोड़ी दिता अगर तिसयो ही मैं दोबारा बणा, तां मैं अपणे आपे जो अपराधी बणा दा हे |
\v 19 मैं व्यवस्था दे जरिये व्यवस्था ताईं मरी गिया, ताकि मैं परमेश्वरे ताईं जी सकें |
\v 20 मिंजो मसीह सोगी क्रूसे पर चढ़या हे, कने मैं हुण जिन्दा नी रिया पर मसीह मिंजो च जिन्दा हे: कने मैं हुण जड़ा शरीर च जिन्दा हे सैह सिर्फ तिस भरोसे दिया बजा ने, जड़ा परमेश्वरे दे पुत्रे पर हे, जिनी मिंजो ने प्यार किता, कने मेरे ताईं अपणे आपे जो देई दिता |
\v 21 मैं परमेश्वरे दे अनुग्रेह जो बेकार नी बोलदा, क्योंकि अगर व्यवस्था दिया बजा ने धार्मिकता होंदी तां मसीह दा मरणा बेकार होंदा |
\c 3
\s व्यवस्था या भरोसा
\p
\v 1 हे बेअकले गलातियों, कुनी तुहान्जो मोई लिया हे ? तुहाड़े अखी सामणे तां यीशु मसीह क्रूसे पर चढ़ाया दसया था |
\v 2 मैं तुसां ते सिर्फ ऐ जाणना चाहंदा हे, की तुसां आत्मा जो, क्या व्यवस्था दे कम्मा ने, या भरोसे दे समाचार ने पाया हे |
\v 3 तुसां क्या ऐसे बेअकले न, की आत्मा दिया रीतिया ने शुरू करिके हुण शरीरे दिया रीतिया ने अंत करणा लाया ?
\v 4 तुसां क्या इतणा दुख ईयां ई झेलया ? सैह बेकार नी झेलया |
\v 5 जड़ा तुहान्जो आत्मा दा दान करदा हे कने तुहान्जो च सामर्थ्य दे कम्म करदा हे, सैह क्या व्यवस्था दे कम्मा ने या फिरी भरोसे दे सुसमाचार ने इयां करदा हे ?
\v 6 " अब्राहम ने तां परमेश्वरे पर भरोसा किता कने ऐ तिसदे ताईं धार्मिकता गिणी गेई |"
\v 7 तां ऐ जाणी लिया की जड़े भरोसा करणे बाले न, सैह ई अब्राहमे दी ओलाद न |
\v 8 कने पबित्र शास्त्रां पेहले ई ऐ जाणी करी, की परमेश्वरे होर जातियां जो भरोसे ने धर्मी बणाना हे, कने पेहले ई ते अब्राहमे जो ऐ सुसमाचार सुणाई दिता, की "तिजो ते सारियां जातियां जो आशीष मिलणी हे |"
\v 9 जड़े भरोसा करणे बाले न, तिना जो अब्राहम सोगी आशीष मिलदा हे |
\v 10 तां जितणे बी लोग व्यवस्था दे कम्मा पर भरोसा रखदे न, सैह सारे श्राप दे अधीन न, क्योंकि लिखया हे, "अगर कोई व्यवस्था दिया कताबा च लिखिया होईयां सारियां गल्लां दा पालन नी करदा हे, सैह श्रापित हे |"
\v 11 पर ऐ गल सामणे हे, की व्यवस्था ने परमेश्वरे बाल कोई धर्मी नी बणदा हे क्योंकि धर्मी भरोसे ने जिन्दा रेंणा हे |
\v 12 पर व्यवस्था दा भरोसे ने कोई लेंणा देंणा नी हे ; पर " जड़ा तिना जो मनगा, तिनी तिना दिया बजा ने जिन्दा रेंणा |"
\v 13 मसीह ने जड़ा साड़े ताईं श्रापित बणया, तिनी सांझो मोल लेई करी व्यवस्था दे श्राप ला छुड़ाया क्योंकि लिखया हे, "जड़ा कोई क्रूसे पर लटकाया जांदा हे सैह श्रापित हे |"
\v 14 ऐ इस ताईं होया, की अब्राहम दी आशीष यीशु मसीह च होर जातियां दीकर पुज्जे, कने असां भरोसे ने आत्मा पांन, जिसदी प्रतिज्ञा होई हे |
\s व्यवस्था कने बाचा
\p
\v 15 हे भाईयों, मैं आदमिया दिया रीतिया पर बोलदा हे, की आदमिया दी बाचा बी जालु पक्की होई जांदी हे, तां ना कोई तिसयो टालदा हे कने ना तिसदे च कोई कुछ बदांदा हे |
\v 16 प्रतिज्ञां अब्राहम कने तिसदे बन्शे ने कीतियां न ; सैह ऐ नी बोलदा, "बंशा जो, " जियां मतयां दे बारे च बोलया हे, पर जियां इकी दे बारे च की " तेरे बंशे जो " कने सैह मसीह हे |
\v 17 पर मैं ऐ बोलदा हे की जड़ी बाचा परमेश्वरे पेहले ते पक्की कितियो थी, तां तिसयो व्यवस्था चार ति साल बाद आई करी नी टाली सकदे कने ना तिसदिया प्रतिज्ञा जो गलत बोली सकदे न |
\v 18 क्योंकि अगर मीरास व्यवस्था ने मिलदी ह, तां फिरी प्रतिज्ञा ने नी मिलदी ह, पर परमेश्वरे अनुग्रेह च अब्राहम जो प्रतिज्ञा ने देई दिती |
\v 19 तां फिरी व्यवस्था क्या रेई ? सैह तां जुल्मा दिया बजा ने बादे च दिती थी, की तिस बंशे दे ओंणे दीकर रे, जिसदी प्रतिज्ञा कितियो थी, कने सैह स्वर्गदूते दे जरिये इको मध्यस्थ दे हथे दिती गेई |
\v 20 मध्यस्थ तां इकी दा नी होंदा हे, पर परमेश्वर इको ई हे |
\s व्यवस्था दा मकसद
\p
\v 21 तां क्या व्यवस्था परमेश्वरे दियां प्रतिज्ञां दे बिरोद च हे ? कदी नी ? क्योंकि ऐसी व्यवस्था होंदी जड़ी जिन्दगी देई सकदी, तां सच्ची धार्मिकता व्यवस्था ने होंदी |
\v 22 पर पबित्र शास्त्रां सबना जो पाप दे अधीन करी दिता, ताकि सैह प्रतिज्ञा जिसदा आधार यीशु मसीह पर भरोसा करणा हे, भरोसा करणे बाले ताईं पुरी होई जा |
\v 23 पर भरोसा ओंणे ते पेहले व्यवस्था दिया अधीनता ने साड़ी रखवाली होंदी थी भरोसा ओंणे दीकर जड़ा प्रगट होणे बाला था, असां तिसी बंधन च रे |
\v 24 इस ताईं व्यवस्था मसीह दीकर पूजाणे ताईं साड़ी शिक्षक थी, ताकि असां भरोसे ने धर्मी बणन |
\v 25 पर जालू भरोसा आई गिया, तां असां शिक्षक दे अधीन ना रेंन |
\v 26 क्योंकि तुसां सब तिस भरोसे ने जड़ा यीशु मसीह पर हे, परमेश्वरे दी ओलाद न |
\v 27 कने तुसां चे जितनया बपतिस्मा लिया हे तिना मसीह जो पेहनी लिया हे |
\v 28 हुण ना कोई यहूदी रिया कने ना यूनानी ; ना कोई नोकर, ना अजाद ; ना कोई मर्द, ना कोई जनानी ; क्योंकि तुसां सबना यीशु मसीह च इको न |
\v 29 कने अगर तुसां मसीह दे न, तां अब्राहम दे बंश कने प्रतिज्ञा दे अनुसार वारिस बी हेन |
\c 4
\p
\v 1 मैं ऐ बोला दा हे, की वारिस जालू दीकर बच्चा हे, अगर सबना चीजा दा मालिक हे, तमी तीदे च कने नोकरे च कोई फरक नी हे |
\v 2 पर पिता दे दसयो टेमे दीकर पालणे बाले कने भंडारियां दे अधीन रेंदा हे |
\v 3 तियां ई असां बी, जालु बच्चे थे, तां असां संसारे दियां शुरुआती शिक्षा दे अधीन होई करी नोकर बणयो थे |
\v 4 पर जालु टेम पूरा होया, तां परमेश्वरे अपणे पुत्रे जो भेजया, जड़ा जनानिया ते जम्या, कने व्यवस्था दे अधीन पैदा होया |
\v 5 ताकि जड़े व्यवस्था दे अधीन न तिना जो मोल लेई करी छुड़ाई ले कने सांझो लेपालक होणे दा अधिकार मिल्ले |
\v 6 इस ताईं की तुसां पुत्र न, तां परमेश्वरे अपणे पुत्रे दिया आत्मा जो साड़े दिले च भेजया हे, जड़ा 'हे बापू, हे पिता बोली करी पुकारदा हे |
\v 7 ताईं तां हुण तू दास नी पर पुत्र हे ; कने अगर पुत्र हे, तां परमेश्वरे दे जरिये वारिस बी हे |
\s गलातियां दे बारे च पौलुस दी चिंता
\p
\v 8 तिस बेले जालु तुसां परमेश्वरे जो नी जाणदे थे तां तिसदे दास थे जड़ा स्वभाव ने परमेश्वर नी हे |
\v 9 पर हुण तुसां परमेश्वरे जो पछेणी लिया हे बल्कि परमेश्वरे तुसां जो पछेणी लिया हे, तां तिना कमजोर कने बेकार दियां पुराणिया शिक्षा दिया गल्लां दे पासे कजो मुड़दे न, जिना दे तुसां दुबारा दास बणना चांहदे न ?
\v 10 तुसां दिना कने महीने कने रीतां कने सालां जो मनदे न |
\v 11 मैं तुहाड़े बारे च डरदा हे, कुथी इयां ना हो, की जड़ी मेहनत मैं तुहाड़े ताईं कितियो हे सैह बेकार ना होऐ |
\v 12 हे भाईयो, मैं तुसां ने बिनती करदा हे, तुसां मेरे साईं होई जा: क्योंकि मैं बी तुहाड़े साईं होया हे ; तुसा मेरा कुछ नी बिगाड़या |
\v 13 पर तुसां जाणदे न, की पेहली बार मैं शरीरे दिया निर्बलता दिया बजा ने तुहान्जो सुसमाचार सुणाया |
\v 14 कने तुसां मेरिया शरीरिक हालता जो तुच्छ नी समझया, कने ना ई नफरत किती, जड़ी तुहाड़िया परिक्षा दी बजा थी, पर तुसां मिंजो परमेश्वरे दे दूत बल्कि मसीह साईं मिंजो अपनाया |
\v 15 तां हुण सैह ख़ुशी तुहाड़ी कतां गेई ? मैं तुहाड़ा गबाह हे, की अगर होई सकदा, तां तुसां अपणिया अखी बी कडी करी मिंजो देई दिंदे |
\v 16 तां क्या तुसां ने सच्च बोलणे दिया बजा ने तुहाड़ा दुशमण होई बणी गिया हे |
\v 17 सैह तुहान्जो दोस्त तां बणाना चांहदे न, पर खरे ताईं नी ; सैह तुहान्जो मिंजो ते अलग करणा चांहदे न, ताकि तुसां तिना जो ई दोस्त बणान |
\v 18 पर ऐ बी खरा हे, की खरियाँ गल्लां च हर बेले दोस्त बणाणे दी कोसिस किती जाऐ, ना की सिर्फ तिस बेले, जालु मैं तुहाड़े सोगी रेंदा हे |
\v 19 हे मेरे बच्चो, जालु दीकर तुसां मसीह दा रूप नी बणी जांगे, तालु दीकर मैं प्रसव साईं पीड़ सेहणी हे |
\v 20 मर्जी तां ऐ होआ दी हे, की हुण तुहाड़े बाल आई करी होर तरीके ने बोलें, क्योंकि तुहाड़े बारे च मिंजो शक हे |
\s सारा कने हाजिरा दा उदाहरण
\p
\v 21 तुसां जड़े व्यवस्था दे अधीन रेंणा चांहदे न, मिंजो ने बोला, क्या तुसां व्यवस्था बी नी सुणदे ?
\v 22 ऐ लिखया हे, की अब्राहम दे दो पुत्र होऐ ; इको नोकराणिया ने, कने इको अजाद जनानिया ते |
\v 23 पर जड़ा नोकरांणिये ते होया, सैह शरीरे ते जमया, कने जड़ा अजाद जनानिये ते होया, सैह प्रतिज्ञा दे अनुसार होया |
\v 24 इना गल्लां च उदाहरण हे, ऐ जनानिया मना दो बाचां न, इको तां सीना पहाड़ दी जिसने दास पैदा होंदे न ; कने सैह हाजिरा हे |
\v 25 कने हाजिरा मना अरब दा सीना पहाड़ हे, कने जड़ा आधुनिक यरूशलेम साईं हे, क्योंकि सैह अपणे बच्चयां समेत दास न |
\v 26 पर उपरे दी यरूशलेम अजाद हे, सैह साड़ी माता हे |
\v 27 क्योंकि लिखा हे, "हे बांज, तू अगर नी जमदी हे तां खुश हो, क्योंकि त्यागी होई दी ओलाद सुहागिना दिया ओलादी ते बी जादा हे |
\v 28 हे भाईयों, असां इसहाक साईं प्रतिज्ञा दी ओलाद न |
\v 29 कने जियां तिस बेले शरीरे दे अनुसार जमया होया आत्मा ने जमयों जो तंग करदा था, तियां ई हुण बी होंदा हे |
\v 30 पर पबित्र शास्त्र क्या बोलदा हे ? " दासी कने तिसा दे पुत्रे जो कडी दे, क्योंकि दासियाँ दा पुत्र अजाद जनानिया दे पुत्रे सोगी वारिस नी होणा हे |"
\v 31 इस ताईं हे भाईयो, असां दासियाँ दी नी पर अजाद जनानिया दी ओलाद न |
\c 5
\s अजाद िया जो बचाई रखा
\p
\v 1 मसीह ने सांझो अजादिया ताईं सांझो अजाद कितया हे ; तां इदे च ही टिकी रिया, कने दासत्व दे जुए च दुबारा मत खेला |
\v 2 दिखा, मैं पौलुस तुसां ने बोलदा हे, की अगर खतना करांगे, तां मसीह च तुहान्जो कोई फायदा नी होणा |
\v 3 फिर बी मैं हर इको खतना कराणे बाले जो दसी दिंदा हे, की तिसयो सारी व्यवस्था मनणा पोंणी |
\v 4 तुसां जड़े व्यवस्था दे जरिये धर्मी बणना चांहदे न, कने मसीह ते कने अनुग्रेह ते अलग होई गियो न |
\v 5 क्योंकि आत्मा दिया बजा ने, असां भरोसे ने तिस धर्मिकता जो नियालदे न जिसा दी सांझो आस हे |
\v 6 कने यीशु मसीह च ना खतना, ना बिना खतना कोई कम्मां दा हे, पर सिर्फ भरोसा जड़ा प्यार ने प्रभव करदा हे |
\v 7 तुसां तां ठिक ठाक दौड़ा दे थे, हुण कुनी तुसां जो रोकी दिता, की सच्च जो मत मना |
\v 8 ऐसी सिख तुहान्जो सदणे बाले दी नी हे |
\v 9 थोड़ा दिया खमीर पुरे गुनयो आटे जो खमीर करी दिंदा हे |
\v 10 मैं प्रभु च तुहाड़े बारे च भरोसा रखदा हे, की तुहाड़ा कोई दूजा बिचार नी होणा ; पर जड़ा तुहान्जो भटकांगा, सैह कोई बी होंगा तिसयो सजा मिलणी |
\v 11 पर ऐ भाईयो, अगर मैं हले दीकर खतने दा प्रचार करदा हे, तां कजो तंग करदे न ; तां ता फिरी क्रूसे दे रस्ते च जड़ी ठोकर थी सैह खत्म होई गेई |
\v 12 खरा होंदा, की जड़े तुहान्जो भटकांदे न, सैह अपणा ई अंग कटी दिंदे न |
\v 13 हे भाइयो, तुसां अपणे आपे जो अजाद समझा पर ऐसा ना हो, की ऐ अजादी शरीरिक इच्छा जो पूरा करणे दा साधन बणे, पर प्यारे ने इको दूजे दी सेवा करा |
\v 14 क्योंकि सारी व्यवस्था तां इकी ई गल्लां च पुरी होई जांदी हे, "तू अपणे पड़ोसियां ने अपणे साईं प्यार रख |"
\v 15 पर अगर तुसां इकी दूजे जो दंदा ने दरड़ना लगी पोंन, तां ध्यान रखा की इको दूजे दा सत्यानाश नी करी देंन |
\s पबित्र आत्मा ने चलणा
\p
\v 16 पर मैं बोलदा हे, की अगर तुसां आत्मा दे अनुसार चला, तां तुसां शरीर दिया इच्छा जो पूरा नी करणा |
\v 17 क्योंकि शरीर आत्मा दे बिरोध च कने आत्मा शरीर दे बिरोध दी लालसा करदा हे, ऐ इको दूजे दे बिरोधी न, इस ताईं की जड़ा तुसां करणा चांहदे न सैह नी करी सकन |
\v 18 कने अगर तुसां आत्मा दे चलाणे ने चलदे न तां व्यवस्था दे अधीन नी न |
\v 19 शरीरे दे कम्म तां सामणे न, मतलब की व्यभिचार, गंदे कम्म, लुचापन |
\v 20 मूर्ति पूजा, टूणा, बैर, लड़ाई, जलन, गुस्सा, बिरोध, फूट, अधर्म |
\v 21 डाह, मतवालापन, लीला क्रीड़ा, कने ऐसे होर कम्म न, इना दे बारे च तुसां जो पेहले ई बोली दिंदा हे जियां पेहले बी बोलया हे, की ऐसे कम्मा जो करणे बाले परमेश्वरे दे राज्य दे वारिस नी होणे |
\v 22 पर आत्मा दा फल प्यार, ख़ुशी, मेल, सबर,
\v 23 कने कृपा, भलाई, भरोसा, नम्रता, कने संयम हे ; ऐसे-ऐसे कम्मा दे बिरोध च कोई व्यवस्था नी हे |
\v 24 कने जड़े यीशु मसीह दे न, तिना शरीरे जो कने तिसदियां लालसाओं कने इछां जो क्रूसे पर चढ़ाई दिता हे |
\v 25 अगर असां आत्मा दे अनुसार जिन्दा न, तां आत्मा दे अनुसार चलन बी |
\v 26 असां घमंडी होई करी नी इकी दूजे जो छडन कने ना इकी दूजे ने डाह करन |
\c 6
\s इको दूजे दी सहायता करा
\p
\v 1 हे भाईयो, अगर कोई आदमी कुसी अपराध च पकड़ा जाऐ, तां तुसां जड़े आत्मिक न, तिसयो प्यारे ने संम्भाला, पर अपणा बी दया रखा, की तुसां बी परीक्षा च नी पेई जान |
\v 2 तुसां इकी दूजे दा भार चूका, कने इयां मसीह दिया व्यवस्था जो पूरा करा |
\v 3 क्योंकि कोई अगर कुछ बी नी होणे पर अपणे आपे जो कुछ समझे तां, तां सैह अपणे आपे जो धोखा दिंदा हे |
\v 4 पर हर इको जणा अपणे कम्मां जो परखी ले, पर दूजे दे बारे च नी पर तिसयो अपणे बारे च घमंड करणे दा मोका होणा |
\v 5 क्योंकि हर इको आदमी अपणा ई बोझ चुकणा हे |
\v 6 जड़ा बचन दी शिक्षा ले दा हो, सैह हर खरियाँ चिजा च सिखांणे बाले जो हिसे दार बणाऐ |
\v 7 धोखा ना खा, परमेश्वरे जो मजाक च मत उड़ा, क्योंकि आदमी जड़ा कुछ रांदा हे, सेई कटदा हे |
\v 8 क्योंकि जड़ा अपणे शरीरे ताईं रांदा हे, सैह शरीरे ने विनाश दी फसल कटदा हे ; कने जड़ा आत्मा ताईं रांदा हे, तिनी आत्मा ने अनन्त जिन्दगी दी फसल बडणी |
\v 9 असां भले कम्म करणे च हिम्मत ना छडन, क्योंकि अगर असां ढिले नी होंगे, तां ठिक टेमे पर फसल बडणी |
\v 10 इस ताईं जिथू दीकर सांझो मोका मिल्ले असां सबना सोगी भलाई करन ; खास कर विश्वासी भाईयां सोगी |
\s आखरी चेताबनी कने अभिवादन
\p
\v 11 दिखा, मैं कियां बड्डे-बड्डे अखरां च तुहान्जो लिखया हे |
\v 12 जितणे लोक शरीरिक दिखावा चांहदे न तिना तुहान्जो खतना कराणे ताईं दबाब देंणा हे, सैह सिर्फ इस ताईं की सैह मसीह दे क्रूस दिया बजा ने सताये ना जान |
\v 13 क्योंकि खतना कराणे बाले तां अपु व्यवस्था पर नी चलदे, पर तुहाड़ा खतना इस ताईं कराणा चांहदे न, ताकि तुहाड़िया शरीरे दिया हालता पर घमंड करन |
\v 14 पर इयां ना हो, की मैं कुसी होर गल्ला दा घमंड करें, सिर्फ साड़े प्रभु यीशु मसीह दे क्रूसे दा जिस ने संसार मेरिया नजरा च कने मैं संसारे दिया नजरा च क्रूसे पर चड़ाया हे |
\v 15 क्योंकि ना खतना, कने ना बिना खतने कुछ हे, पर नोई सृष्टि |
\v 16 जितणे इस नियमे पर चलगे तिना पर, कने परमेश्वरे दे इस्राइल पर, शांति कने दया होंदी रे |
\v 17 अंगे जो मिंजो कोई दुख ना दे, क्योंकि यीशु दे दागां जो अपणे शरीरे च लेई फिरदा हे |
\v 18 हे भाईयों, साड़े प्रभु यीशु मसीह दा अनुग्रेह तुहाड़िया आत्मा सोगी रे | आमीन |
