\id 1JN
\ide UTF-8
\rem Copyright Information: Creative Commons Attribution-ShareAlike 4.0 License
\h 1 यूहन्ना
\toc1 1 यूहन्ना
\toc2 1 यूहन्ना
\toc3 1 यूहन्ना
\mt1 1 John
\mt1 1 यूहन्ना
\c 1
\s जिन्दगी दा बचन
\p
\v 1 तिस जिन्दगी दे वचना दे बारे च जड़ा पेहले ते था, जिसयो असां सुणया, जिसयो अपणी अखी ने दिखया, जिसयो असां ध्याने ने दिखया कने हथां ने छुता |
\v 2 (ऐ जिन्दगी प्रगट होई, कने असां तिसयो दिखया, कने तिसदी गबाई दिंदे न, कने तुहांजो तिस अनन्त जिन्दगी दे बारे च सुसमाचार दिंदे न, जड़ा पिता सोगी था कने साड़े उपर प्रगट होया) |
\v 3 जड़ा कुछ असां दिखया कने सुणया हे तिसदा समाचार तुहांजो बी दिंदे न, इस ताईं की तुसां बी साड़े सोगी हिस्से दार न: कने साड़ी ऐ हिस्सेदारी पिता सोगी, कने तिसदे पुत्र यीशु मसीह सोगी हे |
\v 4 कने ऐ गल्लां असां इस ताईं लिखदे न, की साड़ा आनंद पूरा होई जा |
\s ज्योति च चलणा
\p
\v 5 जड़ा समाचार असां तिसते सुणया, कने तुहांजो सुणांदे न, कने सैह हे ; की परमेश्वर ज्योति हे कने तिदे च कोई भी नेहेरा नी |
\v 6 अगर असां बोलन, की तिसदे सोगी साड़ी हिस्से दारी हे, कने फिरी भी नेहरे च चलन, तां असां झूठे न कने सच्च पर नी चलदे |
\v 7 पर अगर जियां सैह ज्योतिया च हे, तियां ई असां बी ज्योतिया च चलन, तां इक दूजे ने हिस्सेदारी रखदे न, कने तिसदे पुत्र यीशु मसीह दा खून सांझो सारयां पापां ते शुद्ध करदा हे |
\v 8 अगर असां बोलिऐ की साड़े च कोई पाप नी हे, तां असां अपणे आपे जो धोखा दिंदे न, कने साड़े च सच्च नी हे |
\v 9 अगर असां अपणे पापां जो मनी लेन, तां सैह साड़े पापां जो माफ करणे, कने सांझो सारे अधर्म कने ते शुद्ध करणे च भरोसे दे काबील कने धर्मी हे |
\v 10 अगर असां बोलन की असां पाप नी किता, तां असां तिसयो झूठा बणादे न, कने तिसदा वचन सांजो च नी हे |
\c 2
\s यीशु मसीह साड़ा सहायक
\p
\v 1 हे मेरे बच्चो, मैं ऐ गल्लां तुहांजो इस ताईं लिखा दा हे, की तुसां पाप ना करन ; कने अगर कोई पाप करे तां पिता बाल साड़ा कोई इक सायक हे, मतलब की धर्मी यीशु मसीह |
\v 2 कने सेई साड़े पापां दा प्रायश्चित हे: कने सिर्फ साड़े ई नी पर संसारे दे सारे पापं दा बी हे |
\v 3 अगर असां तिसदे हुक्मा जो मन्नी लेंगे, तां असां तिसते जाणी लेंणा की असां तिसयो जाणी गे न |
\v 4 जड़ा कोई ऐ बोलदा हे, "मैं तिसयो जाणी गिया हे, " कने तिसदे हुकमा जो नी मनदा, सैह झूठा हे कने तिदे सच्च नी |
\v 5 पर जड़ा कोई तिसदे वचना पर चलदा हे, तिदे च सची परमेश्वरे दा प्यार सिद्ध होया हे, सांझो इसी ने ई पता चलदा हे, की असां तिदे च न |
\v 6 जड़ा कोई ऐ बोलदा हे, की मैं उदे च बणया रैंदा हे, तां तिसयो बी तियां ई चलणा चाईदा जियां सैह चलदा था |
\s नोआ हुक्म
\p
\v 7 हे प्यारो, मैं तुहांजो कोई नोआ हुक्म नी लिखदा, पर सेई पुराणा हुक्म जड़ा शुरू ते तुहांजो मिलया हे ; ऐ पुराणा हुक्म सैह वचन हे, जिसयो तुसां सुणया हे |
\v 8 फिर बी मैं तुहांजो नोआ हुक्म लिखदा हे, कने ऐ तां तिदे च कने तुहाड़े च सच्ची होंदी हे ; क्योंकि हुण नेहरा मिटदा जांदा हे कने सच्च दी ज्योति हुण चमकणा लग्गी हे |
\v 9 जड़ा कोई ऐ बोलदा हे, की मैं ज्योतिया च हे ; कने अपणे भाईयां ते बैर रखदा हे, सैह हल्लै दीकर बी नेहरे च ई हे |
\v 10 जड़ा कोई अपणे भाईऐ ने प्यार रखदा हे, सैह ज्योतिया च रैंदा हे, कने ठोकर नी खांई सकदा हे |
\v 11 पर जड़ा कोई अपणे भाइये ने बैर रखदा हे, सैह नेहरे च हे, कने नेहरे च चलदा हे ; कने नी जाणदा, की कतां चलया हे, क्योंकि नेहरे तिसदियां अखी अन्नियाँ करी दितियां न |
\v 12 हे बच्चो, मैं तुहांजो इस ताईं लिखा दा हे, की तिसदे नाऐ ने तुहाड़े पाप माफ होऐ |
\v 13 हे पितरो, मैं तुहांजो इसताईं लिखा दा हे, जड़ा शुरू ते हे, तुसां तिसयो जाणदे न हे जवानो, मैं तुहांजो इस ताईं लिखा दा हे, की तुसां तिस पर दुष्टे पर जित हासिल किती हे: हे जागतो, मैं तुहांजो इस ताईं लिखया हे, की तुसां पिता जो जाणी लिया हे |
\v 14 हे बज्रुगो, मैं तुहांजो इस ताईं लिखया हे, की जड़ा शुरू ते हे तुसा तिसयो जाणी गियो न, हे जवानो, मैं तुहांजो इसताईं लिखया हे, की जोरे बाले होन, कने परमेश्वरे दा बचन तुसां च बणी रेंदा हे, कने तुसां तिस दुष्टे पर जित हासिल किती हे |
\s संसारे ने प्रेम पत करा
\p
\v 15 तुसां ना तां संसारे ते कने ना तां संसारे दिया चीजा ने प्यार रखा अगर कोई संसारे ने प्यार रखदा हे, तां तिदे च पिता दा प्यार नी हे |
\v 16 क्योंकि जड़ा कुछ संसारे च हे, मतलब की शरीरे दी इच्छा, कने अखी दी इच्छा कने कमाईया दा घमंड, से पिता दिया तरफा ते नी, पर संसारे दिया तरफा ते हे |
\v 17 संसार कने तिसदी इच्छा दोनो खत्म हुंदे जांदे न, पर जड़ा परमेश्वरे दिया इच्छा पर चलदा हे, सैह हमेशा बणी रेंदा हे |
\s मसीह बिरोधी
\p
\v 18 हे जागतो, ऐ आखरी बगत हे, जियां तुसां सुणया हे, की मसीहे दा बिरोधी औणे बाला हे न, तिसदे अनुसार हुण बी बड़े भरी मसीह दे बिरोधी उठयो न ; इसने सांझो पता हे, की आखरी बगत हे |
\v 19 सैह सारे निकलयो तां सांझो ते ई न, पर सांझो चे नी थे ; अगर सांझो चे होंदे, तां साड़े सोगी रेंदे, पर इस ताईं निकली गे की सामणे की सांझो चे नी न |
\v 20 कने तुहाड़ा तां तिस पबित्र ने अभिषेक होया हे, कने तुसां सब कुछ जाणदे न |
\v 21 मैं तुहांजो इसताईं नी लिखया, की तुसां सच्च जो नी जाणदे न, पर इस ताईं लिखया हे, की तुसां तिसयो जाणदे न, कने इस ताईं की कोई झूठ, सच्च ते नी हे |
\v 22 झूठा कुण हे ? सिर्फ सैह जड़ा यिशु जो मसीहा होणे जो मना करदा हे ; कने मसीह दा बिरोधी सेई हे, जड़ा पिता दा कने पुत्रे जो नी मनदा हे |
\v 23 जड़ा कोई पुत्रे जो नी मनदा हे तिसदे बाल पिता बी नी: जड़ा पुत्रे जो मन्नी लेदां हे, तिसदे बाल पिता बी हे |
\v 24 जड़ा कुछ तुसां शुरू ते सुणया हे सेई तुहाड़े च बणया रे ; जड़ा तुसां शुरू ते सुणया हे, अगर सैह तुसां च बणी रे, तां तुसां बी पुत्रे च, कने पिता च बणयो रेणा |
\v 25 कने जिसदी तिनी सांझो ने प्रतिज्ञा कितियो हे सैह अनन्त जिन्दगी हे |
\v 26 मैं ऐ गल्लां तिना दे बारे च लिखियां न, जेड़े तुहांजो भटकांदे न |
\v 27 कने तुहाड़ा सैह अभिषेक जड़ा तिनी कितया हे, तुहाड़े च हमेशा बणया रे ; कने तुहांजो इसदी जरूरत नी की कोई तुहांजो सिखाऐ, बल्कि सैह अभिषेक जड़ा तिनी कितया हे तुहांजो सरियां गल्लां सिखांदा हे, कने ऐ सच्चा हे, झुठा नी हे: कने जियां तिनी तुहांजो सिखया हे तियां ई तुसां बी तिदे च बणयो रेंदे न |
\s परमेश्वरे दी ओलाद
\p
\v 28 हे बच्चों, तिदे च बणयो रिया ; की जालु तिनी प्रगट होणा, तां सांझो हिम्मत हो, कने असां तिसदे औणे पर तिसदे सामणे शरमिंदा ना होन |
\v 29 अगर तुसां ऐ जाणदे न, की सैह धर्मी हे, तां ऐ बी जाणदे न, की जड़ा कोई धर्मे दा कम्म करदा हे, सैह तिसते पैदा होया हे |
\c 3
\p
\v 1 दिखा, पिता साड़े ने कदेया प्यार किता हे, की असां परमेश्वर दी ओलाद बोले जान, कने असां हेन बी इसा बजा ने संसार सांझो नी जाणदा, क्योंकि तिनी तिसयो बी नी जाणया |
\v 2 हे प्यारो, हुण असां परमेश्वरे दी ओलाद न, कने हल्ले दीकर ऐ प्रगट नी होया, की असां क्या कुछ होणा हे | इतणा पता हे की जालु तिनी प्रगट होणा हे, तां असां बी तिसदे साईं होणा, क्योंकि तिसयो तदिया ई दिखणा जियां सैह हे |
\v 3 कने जड़ा कोई तिस पर आस रखदा हे, सैह अपणे आपे जो तदेया ई पबित्र करदा हे, जदेया सैह पबित्र हे |
\v 4 जड़ा कोई पाप करदा हे, सैह व्यवस्था दा बिरोध करदा हे ; कने पाप तां व्यवस्था दा बिरोध हे |
\v 5 कने तुसां जाणदे न, की सैह इस ताईं प्रगट होया की पापां जो खत्म करी दे ; कने तिसदे स्वभावे च पाप नी हे |
\v 6 जड़ा कोई तिदे च बणी रैंदा हे, सैह पाप नी करदा: जड़ा कोई पाप करदा हे, तिनी नां तां तिसयो दिखया हे, कने नां ही तिसयो जाणया हे |
\v 7 हे बच्चों, कुसी दे बेहकाबे च मत ओंदे | जड़ा धर्मे दे कम्म करदा हे, सेई तिसदे साईं धर्मी हे |
\v 8 जड़ा कोई पाप करदा हे, सैह शेतान े दिया तरफा ते हे, क्योंकि शेतान शुरू ते ई पाप करदा आया हे, परमेश्वरे दा पुत्र इस ताईं पैदा होया, की शेताने दे कम्मा जो खत्म करे |
\v 9 जड़ा कोई परमेश्वरे ते पैदा होया हे सैह पाप नी करदा ; क्योंकि तिसदा बि (बीज) तिदे च बणया रेंदा हे: कने सैह पाप नी करी सकदा, क्योंकि सैह परमेश्वरे ते पैदा होया हे |
\v 10 इसी ने परमेश्वरे दी ओलाद कने शेतान े दी ओलादी दा पता चलदा हे ; जड़ा कोई धर्मे दे कम्म नी करदा, सैह परमेश्वरे ने प्यार नी करदा, कने ना ई सैह जड़ा अपणे भाईऐ ने प्यार नी रखदा हे |
\s इकी दूजे ने प्यार रखा
\p
\v 11 क्योंकि जड़ा समाचार तुसां शुरू ते सुणया हे, से ऐ हे, की असां इक दूजे ने प्यार रखिऐ |
\v 12 कने कैने साईं मत बणदे, जड़ा तिस दुष्टे ते था, कने जिनी अपणे भाईऐ जो मारया ? कने तिनी तिसयो कुसा बजा ने मारया ? इसा बजा ने की तिसदे अपणे कम्म बुरे थे, कने तिसदे भाईऐ दे कम्म धर्मे दे थे |
\v 13 हे भाइयो, अगर संसार तुहांजो ने बैर रखदा हे तां हेरान मत होंदे |
\v 14 सांझो पता हे, की असां मौती ते पार होई के जिंदगी च पुजयो न ; क्योंकि असां भाईयां ने प्यार रखदे न, कने जड़ा प्यार नी रखदा हे सैह मौत दिया हालता च रेंदा हे |
\v 15 जड़ा कोई अपणे भाईयां ने बैर रखदा हे, सैह हत्यारा हे ; कने तुसां जाणदे न, की कोई बी हत्यारा अनन्त जिन्दगी च नी रैंदा |
\v 16 असां प्यार जो इसते ई जाणया हे की तिनी साड़े ताईं अपणे प्राण दिते ; कने सांझो बी भाईयां ताईं प्राण देणा चाईदे |
\v 17 पर जिसदे बाल संसारे दी सम्पत्ति हो कने सैह अपणे भाईये जो कंगाल दिखी करी तिस पर तरस ना खा, तां तिदे च परमेश्वरे दा प्यार कियां बणी रेई सकदा हे ?
\v 18 हे बच्चो, असां वचना कने जीभा ने ई नी, पर कम्म कने सच्च ने बी प्यार करन |
\s परमेश्वरे दे सामणे हिम्मत
\p
\v 19 इसने ई सांझो पता चलणा हे ; कने जिसा गल्लां च साड़ा मन सांझो दोष दिंगा, तिसदे बारे च असां अपणे मने जो तिसदे सामणे दिलासा देई सकदे न |
\v 20 क्योंकि परमेश्वर साड़े मने ते बड्डा हे ; कने सब कुछ जाणदा हे |
\v 21 हे प्यारो, अगर साड़ा मन सांझो दोष नी दे, तां परमेश्वरे सामणे सांझो हिम्मत होंदी हे |
\v 22 कने जड़ा कुछ असां मंगदे न, सैह सांझो तिसते मिलदा हे, क्योंकि असां तिसदे हुकमा जो मनदे न ; कने जड़ा तिसयो खरा लगदा हे सेई करदे न |
\v 23 कने तिसदा हुक्म ऐ हे की असां तिसदे पुत्र यीशु मसीहे पर भरोसा करन कने जियां तिनी सांझो हुक्म दितया हे तियां ई अप्पू चे प्यार रखन |
\v 24 जड़ा तिसदे हुकमा जो मनदा हे, सैह तिदे च कने सैह तिना च बणी रेंदा हे: कने इसी ने, मतलब की तिसा आत्मा ने जड़ी तिनी सांझो दिती हे, असां जाणदे, असां जाणदे, की सैह सांझो च बणी रेंदा हे |
\c 4
\s आत्मा जो परखा
\p
\v 1 हे प्यारो, हर इक आत्मा पर भरोसा मत करा: आत्मा जो परखा, की सैह परमेश्वरे दिया तरफा ते हेन की नी ; क्योंकि बड़े भरी झूठे भविष्यद्वक्ता संसारे च निकली पियो न |
\v 2 परमेश्वरे दी आत्मा जो तुसां इसा रीतिया ने पछाणी सकदे न, की जड़ी कोई आत्मा ऐ मनी लेंदी हे, की यीशु मसीह शरीरे ते होई करी आया था हे, सैह परमेश्वरे दिया तरफा ते हे |
\v 3 कने जड़ी कोई आत्मा यीशुऐ जो नी मनदी हे, सैह परमेश्वरे दिया तरफा ते नी हे ; कने सेई मसीह दे बिरोधी दी आत्मा हे ; जिसदी चर्चा तुसां सुणी बैठयो न, की सैह औणे बाला हे, कने हल्लै बी संसारे च हे |
\v 4 हे बच्चों, तुसां परमेश्वरे दे न, कने तुसां तिना पर जित हासिल कितियो हे ; क्योंकि जड़ा तुहाड़े च हे, सैह तिसते बडा हे जड़ा संसार च हे |
\v 5 सैह संसारे दे न इस ताईं सैह संसारे दियां गल्लां करदे न, कने संसार तिना दी सुणदा हे |
\v 6 असां परमेश्वरे दे न, जड़ा परमेश्वरे जो जाणदा हे ; सैह साड़ी सुणदा हे ; जड़ा परमेश्वरे जो नी जाणदा हे सैह साड़ी नी सुणदा हे इस तरीके ने असां सच्च दी आत्मा कने भ्रमे दी आत्मा जो पछाणी लेंदे न |
\s परमेश्वर प्यार हे
\p
\v 7 हे प्यारो, असां अप्पू चे प्यार रखन ; क्योंकि प्यार परमेश्वर ते हे कने जड़ा कोई प्यार करदा हे, सैह परमेश्वरे ते पैदा होया हे कने परमेश्वरे जो जाणदा हे |
\v 8 जड़ा प्यार नी रखदा सैह परमेश्वरे जो नी जाणदा हे, क्योंकि परमेश्वर प्यार हे |
\v 9 जड़ा प्यार परमेश्वर साड़े सोगी रखदा हे, सैह इसा गल्लां ने प्रगट होया हे की परमेश्वरे अपणे इकलोते पुत्रे जो संसार च भेजया हे ताकि सांझो तिसने जिन्दगी मिल्ले |
\v 10 प्यार इदे च नी की असां परमेश्वरे ने प्यार किता पर इदे च हे की तिनी सांझो ने प्यार किता कने साड़े पापां दे प्रायश्चित ताईं अपणे पुत्रे जो भेजया |
\v 11 हे प्यारो, जालु परमेश्वरे सांझो ने ऐसा प्यार किता, तां सांझो बी अप्पू चे ऐदया ई प्यार रखणा चाईदा |
\v 12 परमेश्वरे जो कदी बी कुनी नी दिखया हे ; अगर असां अप्पू च प्यार रखिऐ, तां परमेश्वर सांझो च बणी रेंदा हे ; कने तिसदा प्यार सांझो च सिद्ध होई गिया हे |
\v 13 इसी ने सांझो पता चलदा हे, की असां उदे च बणी रेंदे न, कने सैह सांझो च ; क्योंकि तिनी अपणी आत्मा चे सांझो दितया हे |
\v 14 असां ऐ दिखी बी लिया हे कने गबाई बी दिंदे न की पिता अपणे पुत्रे जो संसारे दा उद्धारकर्ता बणाई के भेजया हे |
\v 15 जड़ा कोई ऐ मनी लेंदा हे यीशु परमेश्वरे दा पुत्र हे, परमेश्वर तिदे च बणी रेंदा हे, कने सैह परमेश्वरे च |
\v 16 कने जड़ा प्यार परमेश्वर सांझो ने रखदा हे, तिसयो असां जाणी गे न, कने सांझो तिसदा भरोसा हे ; परमेश्वर प्यार हे जड़ा प्यार च बणया रेंदा हे सैह परमेश्वर च बणया रेंदा हे ; कने परमेश्वर तिदे च बणया रेंदा हे |
\v 17 इसी ने ई प्यार सांझो च सिद्ध होया हे, की सांझो न्याये दे दिने हिम्मत हो ; क्योंकि जियां सैह हे, तियां ई संसारे च असां बी हेन |
\v 18 प्यार च डर नी होंदा, सिद्ध प्यार डरे जो बी दूर करी दिंदा हे, क्योंकि डरे दा रिश्ता सजा ने होंदा हे, कने जड़ा डरदा हे सैह प्यारे च सिद्ध नी होया हे |
\v 19 असां इस ताईं प्यार करदे न क्योंकि तिनी पेहले सांझो ने प्यार किता |
\v 20 अगर कोई बोले, "मैं परमेश्वरे ने प्यार रखदा हे, "कने अपणे भाईऐ ने बैर रखे ; तां सैह झूठा हे ; क्योंकि जड़ा अपणे भाईऐ ने जिसयो तिनी दिखया हे तिसने प्यार नी रखदा हे, तां सैह परमेश्वरे ने बी प्यार नी रखी सकदा हे, जिसयो तिनी दिखया बी नी हे |
\v 21 कने तिसते सांझो ऐ हुक्म मिलया हे, की जड़ा कोई परमेश्वरे ने प्यार रखदा हे, सैह अपणे भाई ने बी प्यार रखे |
\c 5
\s संसारे पर जित हासिल करणा
\p
\v 1 जिसदा ऐ भरोसा हे की यीशु ई मसीह हे, सैह परमेश्वरे ते पैदा होया हे कने जड़ा कोई पैदा करणे बाले ने प्यार रखदा हे, तां सैह तिसने बी प्यार रखदा हे, जड़ा तिसते पैदा होया हे |
\v 2 जालु असां परमेश्वरे ने प्यार रखदे न, कने तिसदे हुकमा जो मनदे न, तां इसी ने सांझो पता चलदा हे, की परमेश्वरे दी ओलादां ने प्यार रखदे न |
\v 3 कने परमेश्वरे दा प्यार ऐ हे, कने असां तिसदे हुकमा जो मनन ; कने तिसदे हुक्म मुशकिल नी न |
\v 4 क्योंकि जड़ा कुछ परमेश्वरे ते पैदा होया हे, सैह संसारे पर जित हासिल करदा हे, कने सैह जीत जिसने संसारे पर जय मिलदी हे सैह साड़ा भरोसा हे |
\v 5 संसारे पर जय पाणे बाला कुण हे ? सिर्फ सेई जिसदा भरोसा हे, की यीशु परमेश्वरे दा पुत्र हे |
\s यीशु मसीह दे बारे च गबाई
\p
\v 6 ऐई हे सैह, जड़ा पाणी कने खूने ने आया था ; मतलब की यीशु मसीह: सैह सिर्फ पाणिऐ ने ई नी पर खून कने पांणी दोनो ने आया था |
\v 7 कने जड़ा गबाई दिंदा हे, सैह आत्मा हे ; क्योंकि आत्मा सच्च हे |
\v 8 गबाई देणे बाले तिन्न न ; आत्मा, कने पाणी, कने खून ; कने तिनो इक गल्लां पर राजी न |
\v 9 जालु असां आदमियां दी गबाई मन्नी लेंदे न, तां परमेश्वरे दी गबाई तां तिसते बी बदी करी हे ; कने परमेश्वरे दी गबाई ऐ हे, की तिनी अपणे पुत्रे दे बारे च गबाई दितियो हे |
\v 10 जड़ा परमेश्वरे दे पुत्रे पर भरोसा करदा हे, सैह अपणे च ई गबाई रखदा हे ; जिनी परमेश्वरे पर भरोसा नी रखया, तिसयो तिनी झूठा बणाया ; क्योंकि तिनी तिसा गबाइया पर भरोसा नी किता, जड़ी परमेश्वरे अपणे पुत्रे दे बारे च दिती हे |
\v 11 कने सैह गबाई ऐ हे, की परमेश्वरे सांझो अनन्त जिन्दगी दितियो हे, कने ऐ जिन्दगी तिसदे पुत्रे च हे |
\v 12 जिसदे बाल पुत्र हे, तिसदे बाल जिन्दगी हे ; कने जिसदे बाल परमेश्वरे दा पुत्र नी हे, तिसदे बाल जिन्दगी बी नी हे |
\s अनन्त जिन्दगी
\p
\v 13 मैं तुहांजो इस ताईं लिखया हे, जड़े परमेश्वरे दे पुत्रे पर भरोसा करदे न, की तुहांजो पता लग्गे की अनन्त जिन्दगी तुहाड़ी हे |
\v 14 कने सांझो तिसदे सामणे जड़ी हिम्मत होंदी हे, सैह ऐ हे ; की अगर असां तिसदी इच्छा ने कुछ मंगदे न, तां सैह साड़ी सुणदा हे |
\v 15 कने जालु असां जाणदे न, की जड़ा कुछ असां मंगदे न, सैह साडी सुणदा हे, तां ऐ बी जाणदे न, की जड़ा कुछ असां मंगया हे सांझो मिल्ला बी हे |
\v 16 अगर कोई अपणे भाईऐ जो ऐसा पाप करदे दिक्खे, जिसदा फल मौत न हो, तां बिनती करे, तां परमेश्वर तिना ताईं, जिना ऐसा पाप कितया हे जिसदा फल मौत ना हो, तिना जो जिन्दगी दिंगा | पाप ऐसा बी होंदा हे जिसदा फल मौत हे ; इसदे बारे च मैं विनती करणे ताईं नी बोलदा |
\v 17 हर तरा दा अधर्म तां पाप हे, पर ऐसा पाप बी हे, जिसदा फल मौत नी हे |
\v 18 सांझो पता हे, की जड़ा कोई परमेश्वर ते पैदा होया हे, सैह पाप नी करदा ; पर जड़ा परमेश्वरे ते पैदा होया, तिसयो सैह बचाई रखदा हे: कने सैह दुष्ट तिसयो छुई नी सकदा |
\v 19 असां जाणदे न, की असां परमेश्वरे ते न, कने सारा संसार तिस दुष्टे ते वशे च पिया हे |
\v 20 कने ऐ बी जाणदे न, की परमेश्वरे दा पुत्र आई गिया हे कने तिनी सांझो समझ दितियो हे, की असां सच्च जो पछेणन, कने असां तिदे च जड़ा सच्च हे, मतलब की तिसदे पुत्र यीशु मसीह च रेंदे न सच्चा परमेश्वर कने अनन्त जिन्दगी ऐई हे |
\v 21 हे बच्चों, अपणे आपे जो मूर्तियाँ ते बचाई के रखा |
