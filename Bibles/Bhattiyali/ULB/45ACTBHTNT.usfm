\id ACT
\ide UTF-8
\rem Copyright Information: Creative Commons Attribution-ShareAlike 4.0 License
\h प्रेरितां दे कम्म
\toc1 प्रेरितां दे कम्म
\toc2 प्रेरितां दे कम्म
\toc3 प्रेरितां दे कम्म
\mt1 Acts of the Apostles
\mt1 प्रेरितां दे कम्म
\c 1
\s परिचय
\p
\v 1 हे थियुफिलुस, मैं पेहली कताब तिना सारियां गल्लां दे बारे च लिखी, जड़ा यीशुऐ शुरू किता कने करदा कने सिखांदा रिया,
\v 2 तिस रोजे दीकर जालु सैह तिना प्रेरितां जो जिना जो तिनी चुणया था, तिना जो पबित्र आत्मा ने हुक्म देई करी उपरे नी सदया गिया |
\v 3 कने तिनी दुख झेलने बाद मते पक्के परणामा ने तिनी अपणे आपे जो जिन्दा दसया, कने चालियां रोजां दीकर सैह तिना जो मिलदा रिया, कने परमेश्वरे दे राज्य दियां गल्लां करदा रिया |
\v 4 कने चेलयां ने मिली करी तिना जो हुक्म दिता, "यरूशलेमे जो मत छडा, पर पिता दिया तिसा प्रतिज्ञा जो पूरा होणे दी नियाल रखदे रिया, जिसदी चर्चा तुसां मिंजो ते सुणी बैठयो न |
\v 5 क्योंकि युहन्ने तां पांणिऐ ने बपतिस्मा दितया हे पर थोड़े रोजा बाद तुहांजो पबित्र आत्मा ने बपतिस्मा मिलणा हे |"
\s यीशुऐ दा स्वर्गे जो जाणा
\p
\v 6 तिना किठे होई करी तिसते पुछया, "हे प्रभु, क्या तू इस बगते इस्राएले दा राज्य दोआरा स्थापित करणा हे ? "
\v 7 तिनी तिना जो बोलया, "तिना घड़ियां या कालां जो जाणना, जिना जो पिते अपणे हके च रखया हे, सैह तुहाड़ा कम्म नी हे |
\v 8 पर जालू पबित्र आत्मा तुहाड़े पर ओंणा तालु तुहान्जो सामर्थ्य मिलणी ; कने यरूशलेम कने सारे यहूदियां कने सामरियां च, कने धरतिया दीकर मेरे गबाह होणे न |"
\v 9 ऐ बोली करी सैह तिना दे दिखदे-दिखदे उपरे जो चली गिया, कने बदले तिसयो तिना दिया नजरां ते लुकाई लिया |
\v 10 तिसदे जांदे बेले जालु सैह अम्बरे पासे दिखा दे थे, तां दिखा, दो आदमी चिट्टे कपड़े पाई करी तिना बखे आई खड़ुते |
\v 11 कने बोलणा लग्गे, "हे गलीली मर्दों, तुसां कजो खड़ुई करी स्वर्गे पास्से दिखा दे न ? ऐई यीशु, जड़ा तुहाड़े बखे ते स्वर्गे चली गिया, जियां तुसां तिसयो स्वर्गे जांदे दिखया तियां ई तिनी फिरी ओंणा हे |"
\s मत्तियाह जो यहूदा दी जगा मिलणा
\p
\v 12 तालु सैह जैतुन नाऐ दे पहाड़े ते जड़ा यरूशलेम दे बखे इको सब्ते दे दिने दिया दुरिया पर हे, यरूशलेमे जो बापस आये |
\v 13 कने जालु ओथु पुज्जे तां सैह तिसा अटारिया पर गे, जिथू पतरस कने यूहन्ना कने याकूब कने अन्द्रियास कने फिलिप्पुस कने थोमा कने बरतुल्मै कने मत्ती कने हलफईऐ दा पुत्र यहूदा रेंदे थे |
\v 14 ऐ सारे केई जनानियां कने यीशुऐ दी माता मरियम कने तिसदे भाईयां सोगी इको चित होई करी प्राथना करणा लगी रे |
\v 15 कने तिना रोजां च पतरस भाईयां दे बिच जड़े लगबग इको सो बी आदमी किठे होयो थे, खड़ुई करी बोलणा लग्गा |
\v 16 "हे भाईयों, जरूरी था की सैह पबित्र शास्त्रे दा लेख पूरा हो, जड़ा पबित्र आत्मा दाऊदे दे मुऐ ला यहूदा दे बारे च जड़ा यीशुऐ जो पकड़ाणे बालायां दा अगुवा था, ऐ पेहेले ई बोलया था |
\v 17 क्योंकि सैह सांझो चे गिणया गिया, कने इसा सेवकाईया च बी हिस्सेदार बणया |
\v 18 (तिनी अधर्मे दिया कमाईया ने इको खेतर खरीदया ; कने सिरे भार पिया, कने तिसदा पेट फटी गिया, कने तिसदियां सारियां आंतड़ियां निकली गियां |
\v 19 कने इसा गल्ला जो यरूशलेम दे रेंणे बाले सारे समझी गे, ऐथू दीकर की तिस खेतरे दा ना तिना दिया भाषा च 'हलकदमा' मतलब की "खूने दा खेतर' पेई गिया) |
\v 20 क्योंकि भजन सोहता च लिखया हे, "तिसदा घर उजड़ी जा, कने तिस घरे च कोई नी बसे कने तिसदा पद कोई होर लेई ले |"
\v 21 ताईं तां जितणे दिना दीकर प्रभु यीशु साड़े सोगी ओंदा जांदा रिया मतलब की यूहन्ना दे बपतिस्मा ते लेई करी तिसयो साड़े बखे ला जाणे दीकर, जड़े लोग बराबर साड़े सोगी रे,
\v 22 ठिक हे ताकि तिना चे इको आदमी यीशुऐ दे जिन्दा होई जाणे दा गबाह बणी जा |"
\v 23 तालू तिना दों जो खरेड़या इको यूसुफे जो, जिसयो बर-सबा बोलदे न, जिसदा दुआ ना युसतुस हे, कने दुआ मत्तियाह जो |
\v 24 कने ऐ बोली करी प्राथना किती, "हे प्रभु, तू तां सारयां दे मना जो जाणदा हे, ऐ प्रगट कर की इना दों चे तू कुसयो चूंणया हे,
\v 25 की सैह इसा सेवकाई कने प्रेरिताईया दी जगा ले जिसा जो यहूदा छडी करी अपणिया जगा जो गिया |"
\v 26 तालु तिना दोनो दे बारे च चिठियाँ पाईयां, कने चिठ्ठी मत्तियाह दे नाऐ दी निकली, कने सैह तिना गयारां प्रेरितां दे सोगी गिणया गिया |
\c 2
\s पबित्र आत्मा दा उतरणा
\p
\v 1 जालु पिन्तेकुस्ते दा दिन आया, तां सैह सारे इकी जगा पर किठे थे |
\v 2 कने इकदम अम्बरे ते बड़े भरी तुफाने साईं गड़ गड़ाट दी अबाज होई, कने तिसने सारा घर जिथू सैह बैठयो थे, सैह जगा गूंजी गेई |
\v 3 कने तिना जो अग्गी साईं जीभां फटदियां मिलियां कने तिना सारयां पर आई रुकियां |
\v 4 कने सैह सारे पबित्र आत्मा ने भरुई गे, कने जियां ई आत्मा तिना जो बोलणे दी सामर्थ्य दिती, सैह होर-होर भाषा बोलणा लग्गे |
\v 5 अम्बरे दे हेठे दियां हर इको जातियां चे भक्त-यहूदी यरूशलेम च रेंदे थे |
\v 6 जालु सैह अबाज होई तां भीड़ लगी गेई कने लोक घबराई गे, क्योंकि हर इकी ऐई सुणुंआ दा था की सैह मेरिया भाषा च बोला दे न |
\v 7 कने सैह सारे हेरान कने अचम्भित होई करी बोलणा लग्गे, "दिखा, ऐ जड़े बोला दे न क्या सारे गलीली नी न ?
\v 8 तां फिरी सांझो कजो सारयां जो अपणी-अपणी भाषा सुणआ दी हे ?
\v 9 असां जड़े पारथी कने मेदी कने एलामी लोक कने मेसोपोटामिया कने यहूदिया कने कप्पदूकिया कने पुन्तुस कने आसिया,
\v 10 कने फ्रूरुगिया कने पमफूलिया कने मिसर कने लीबिया देश जड़े कुरेने दे अखे बखे हे, इना सारे देशां दे रेंणेबाले कने रोमी बासी,
\v 11 मतलब की क्या यहूदी, कने क्या यहूदी मत धारण करणे बाले, क्रेती कने अरबी बी हेन, पर अपणिया-अपणिया बोलिया च तिना ते परमेश्वरे दे बड्डे-बड्डे कम्मा दी चर्चा सुणदे न |
\v 12 कने सैह सारे हेरान होए, कने घबराई करी इकी दूजे ने बोलणा लग्गे, "ऐ क्या होआ दा हे ? "
\v 13 पर दूंयां मजाक करी के बोलया, "सैह तां नोईया शराबा दे नशे च न |"
\s पतरसे दा भाषण
\p
\v 14 पतरस तिना गयारां ने खड़ुता, कने जोरे ने बोलणा लग्गा, "हे यहूदियों, कने यरूशलेम दे बासियों, ऐ समझी लिया कने कन्ना खोली करी सुंणा |
\v 15 जदिया तुसां समझा दे न, ऐ नशे च नी न, क्योंकि हले तां तरिया पेहर ही दिन होया हे |
\v 16 पर ऐ सैह गल हे, जड़ी योएल भविष्यद्वक्ते बोलियो हे:
\v 17 परमेश्वर बोलदा हे, की आखरी दिना च ऐसा होणा हे, की मैं अपणी आत्मा सारे आदमियां च पांणी हे कने तुहाड़े पुत्रां कने कुड़ियां भविष्यबांणी करणी, कने तुहाड़े जवाना दर्शण करणे कने तुहाड़े बजुर्गां सुपने दिखणे |
\v 18 मैं अपणे नोकरां कने नोकरांणियां पर बी तिना रोजां च अपणी आत्मा पांणी, कने तिना भविष्यबांणी करणी |
\v 19 कने मैं उपर अम्बरे च अनोखे कम्म, कने थले धरतिया पर निशाण, मतलब की खून कने अग्ग कने दूंऐ दे बदल दसणे |
\v 20 प्रभुऐ दे महान कने तेजस्वी दिने दे ओंणे ते पेहेले सूरजे काला कने चन्द्रमे खूने साईं होई जाणा |
\v 21 कने जड़ा कोई प्रभुऐ दा ना लेंगा, तिसदा उद्धार होणा |"
\v 22 "हे इस्राएलियों, ऐ गल्लां सुंणा: की यीशु नासरी इको आदमी था जिसदा दा परमेश्वरे दीया तरफा ला होणे दा प्रमाण तिना सामर्थ्य दे कम्मा कने हेरानिया दे कम्मा कने निशाणा ने प्रगट हे, जड़े परमेश्वरे तुहाड़े बिच तिसदे जरिये दसयो जिसयो तुसां अपु जाणदे न |
\v 23 तिसयो ई, जालु सैह परमेश्वरे दी बणाईयां योजना कने पेहेले ते ई ज्ञाने दे अनुसार पकड़ाया गिया, तां तुसां अधर्मियाँ दे हथे तिसयो क्रूसे पर चड़ाई करी मारी दिता |
\v 24 पर तिसयो ई परमेश्वरे मौता दे बन्धना ला छुड़ाई करी जिन्दा किता: क्योंकि ऐ अनहोना था की सैह तिसदे वशे च रेंदा |
\v 25 "क्योंकि दाऊद तिसदे बारे च बोलदा हे, 'मैं प्रभु जो हमेशा अपणे सामणे दिखदा रिया क्योंकि सैह मेरे सजे पास्से हे, ताकि मैं पेई न जां |
\v 26 इसा बजा ने मेरा मन खुश होया, कने मेरी जीभ मग्न होई ; कने मेरे शरीरे जो बी आस लग्गी रेंणी |
\v 27 क्योंकि तू मेरे प्राणा जो अधोलोक च नी छडणा हे ; कने ना ई अपणें पबित्र बंदे जो सड़ना देणा !
\v 28 तू मिंजो जिन्दगिया दा रस्ता दसया हे ; तू मिंजो अपणे दर्शणे ने खुशिया ने भरी देंणा |"
\v 29 "हे भाईयों, मैं तिस कुलपति दाऊदे दे बारे च पुरिया हिमता ने बोली सकदा हे की सैह मरी गिया हे कने दबया बी हे कने तिसदी कबर अजे दीकर साड़े ऐथू बर्तमान हे |
\v 30 सैह भविष्यद्वक्ता था, कने सैह जाणदा था की परमेश्वरे मिंजो ने कसम खादियो हे, "मैं तेरे बंशे चे इकी आदमिये जो तेरे सिंहासने पर बठांगा |"
\v 31 तिनी होणे बालियां गल्लां जो पेहेले ई दिखी करी मसीह दे जिन्दा होणे दे बारे च भविष्यबांणी किती ना तां तिसदे प्राण अधोलोक च छडी, कने ना तिसदी लाश सड़ी |
\v 32 इसी यीशुऐ जो परमेश्वरे जिन्दा किता, जिसदे असां सारे गबाह न |
\v 33 इयां परमेश्वरे दे सजे हथे ते सबना ते बडा पद पाई करी, कने पिता ते पबित्र आत्मा पाई करी जिसदी प्रतिज्ञा कितियो थी, तिनी ऐ सांजो दिता हे जड़ा तुसां दिखदे कने सुणदे न |
\v 34 क्योंकि दाऊद तां स्वर्गे पर नी चड़या ; पर सैह अपु ई बोलदा हे, ''प्रभुऐ मेरे प्रभुऐ ने बोलया ; मेरे सजे पास्से बो,
\v 35 जालु दीकर मैं तेरे बैरियां जो तेरे पैरां थले दी चौंकी नी बणाई दें |"
\v 36 हुण तां इस्राएले दा सारा घराना पका ई जाणी ले की परमेश्वरे इसी यीशुऐ जो जिसयो तुसां क्रूसे पर चढ़ाया, तिसयो प्रभु बी बणाया कने मसीह बी |"
\v 37 तालु सुणने बालयां दे मने च छेद पेई गे, कने सैह पतरस कने बाकी प्रेरितां ते पूछणा लग्गे, "हे भाईयों, असां क्या करन ?"
\v 38 पतरसे तिना ने बोलया, "मन बदला, कने तुसां सारे अपणे-अपणे पापां जो माफ करणे ताईं यीशु मसीह दे नाऐ ने बपतिस्मा लिया ; तां तुसां जो पबित्र आत्मा दा दान मिलणा |
\v 39 क्योंकि ऐ प्रतिज्ञा तुसां, कने तुहाड़िया ओलादा कने तिना सारे दुरे-दुरे दे लोकां ताईं बी हे जिना जो साड़े प्रभु परमेश्वर अपणे बाल सदणा |"
\v 40 तिनी होर मतियाँ गल्लां ने बी गबाई देई करी समझाया की अपणे आपे जो इसा डेरिया जातिया ला बचा |
\v 41 जिना तिसदा बचन अपनाया तिना बपतिस्मा बी लिया ; कने तिसी दिने लगबग तिन झार आदमी तिना ने मिली गे |
\v 42 कने सैह प्रेरितां ते शिक्षा लेंणे, कने संगीत सिखणे च कने रोटि तोड़ने च कने प्राथना करणे च लीन होई गे |
\s विश्वासियां दी संगती
\p
\v 43 कने सारे लोकां च डर बेई गिया, होर बी मते अनोखे कम्म कने निशाण प्रेरित करदे थे |
\v 44 कने सैह सारे भरोसा करणे बाले किठे रेंदे थे, कने तिना दियां सारियां चिजा सांझा कितियां थियां |
\v 45 कने सैह अपणिया-अपणिया जगा जमिना कने सामने जो बेची करी जदेई जिसयो जरूरत होंदी थी तिसयो बंडी दिंदे थे |
\v 46 कने सैह हर रोज इको मन होई करी मंदरे च किठे होंदे थे, कने घरे-घरे रोटि तोड़दे होए खुशिया ने कने मने दीया सीधाईया ने रोटि खांदे थे |
\v 47 कने परमेश्वरे दी स्तुति करदे थे, कने सारे लोक तिना ने खुश थे ; कने जिना दा उद्धार होंदा था, तिना जो प्रभु हर रोज तिना च मिलाई दिंदा था |
\c 3
\s लंगड़े भिखारिये दा ठिक होणा
\p
\v 1 पतरस कने यूहन्ना तिजे पेहर प्राथना दे बेले मंदरे जो चलयो थे |
\v 2 कने लोक इकी जन्म जात दे लंगड़े जो लोआ दे थे, जिसयो सैह रोज ई मंदरे दे तिस दरबाजे बाल बैठाई दिंदे थे जिसयो 'सुंदर' बोलदे न, ताकि सैह मंदर जाणे बालयां ते भीख मंगे |
\v 3 जालु तिनी पतरस कने यूहन्ना जो मंदरे च जांदे दिखया, तां तिना ते भीख मंगी |
\v 4 पतरसे कने युहन्ने सोगी तिसदे पास्से ध्यान देई करी बोलया, "साड़े पास्से दिख | "
\v 5 सैह तिना ते कुछ मिलणे दी आस रखी करी तिना पास्से दिखणा लग्गा |
\v 6 तालु पतरसे बोलया, "चांदी कने सोना तां साड़े बाल हे नी, पर जड़ा मेरे बाल हे सैह तीजो दिंदा हे ; यीशु मसीह नासरी दे नाऐ ने चल फिर |"
\v 7 कने तिनी तिसदा सजा हथ पकड़ी करी तिसयो उठाया ; कने जट तिसदे पैरा कने गोडयां च जोर आई गिया |
\v 8 कने सैह उछली करी खड़ोई गिया, कने चलणा फिरणा लगी पिया ; कने चलदा, कने छलांगा, कने परमेश्वरे दी स्तुति करदा होया तिना सोगी मंदरे अंदर गिया |
\v 9 सारे लोकां तिसयो चलदे फिरदे कने परमेश्वरे दी स्तुति करदे दिखी करी,
\v 10 तिसयो पछेणी लिया की से ई हे, जड़ा मंदरे दे 'सुंदर' फाटके पर बेई करी भीख मंगदा था ; कने इसा घटना ने जड़ी तिसदे सोगी होईयो थी, बड़े हेरान होऐ |
\s मंदरे च पतरसे दा उपदेश
\p
\v 11 जालु तिनी पतरस कने युहन्ने जो पकड़या था, तां सारे लोक हेरान होऐ कने तिस ओसारे च जिसयो सुलेमान दा बोलदे न, तिना बाल दोड़ी आऐ |
\v 12 ऐ दिखी करी पतरसे लोकां ने बोलया, "हे इस्राएलियों, तुसां इस आदमिये पर कजो हेरान होआ दे, कने साड़े पास्से कजो इयां दिखा दे, जियां मन्ना की असां ई अपणिया भक्तिया कने सामर्थ्य ने इसयो चलणे फिरणे जोगा बणाई दितया हे |
\v 13 अब्राहम कने इसहाक कने याकूबे दे परमेश्वर, साड़े बाप दादयां दे परमेश्वरे अपणे सेवक यीशुऐ दी महिमा किती, जिसयो तुसां पकड़ाई दिता, कने जालू पिलातुसे तिसयो छडणे दा बिचार किता, तालु तुसां तिसदे सामणे तिसदी बेस्ती किती |
\v 14 तुसां तिस पबित्र कने धर्मीऐ दी बेस्ती किती, कने चाया की, इको हत्यारे जो तुहाड़े ताईं छडी दिया |
\v 15 कने तुसां जिन्दगिया दे कर्ता जो मारी दिता, जिसयो परमेश्वरे मरी करी जिन्दा किता, कने इसा गल्ला दे अस्सां गबाह न |
\v 16 कने तिसदे ई नाऐ ने, तिस भरोसे ने जड़ा तिसदे नाऐ पर हे, इस आदमिये जो जिसयो तुसां दिखदे कने जाणदे बी न तिनी सामर्थ्य दितियो हे ; पका तिसी भरोसे ने जड़ा तिस पर हे, इसयो तुहाड़े सामणे बिलकुल ठिक ठाक करी दितया हे |
\v 17 कने हे भाईयो, मैं जाणदा हे की तुसां ऐ कम्म बिना समझा ने कितया हे, कने तियां ई तुहाड़े सरदारां बी कितया हे |
\v 18 पर जिना गल्लां जो परमेश्वरे सारे भविष्यद्वक्तां दे मुऐ ते पेहेले ते दसया था, की तिसदे मसीह जो दुख होणा हे ; तिनी तिना जो इस तरीके ने पूरा किता |
\v 19 इस ताईं मन बदला कने बापस ओआ ताकि तुहाड़े पाप खत्म होन, जिसने प्रभुऐ दे सामणे शांति या दे दिन ओंन |
\v 20 कने सैह तिस यीशुऐ जो भेजे जड़ा तुहाड़े ताईं पेहेले ते ई मसीह बणाया हे |
\v 21 जरूरी हे की सैह स्वर्गे च तिस बेले दीकर रे जालु दीकर सैह सारियां गल्लां दा सुधर ना करी ले जिसदी चर्चा पराणे बगते ते परमेश्वरे अपणे पबित्र भविष्यद्वक्तां दे मुऐ ला कितियो हे |
\v 22 जियां की मुसे बोलया, "प्रभु परमेश्वरे तुहाड़े भाईयों चे तुहाड़े ताईं मिंजो साईं इको भविष्यद्वक्ता बणाणा हे, जड़ा कुछ सैह तुसां ने बोलगा, तिसदी सुणना |"
\v 23 पर हर इको आदमी जड़ा तिस भविष्यद्वक्ता दी नी सुणे, लोकां चे तिसदा नाश होई जाणा |
\v 24 कने शमूएल ते लेई करी तिसदे बाद बालयां दीकर जितणे भविष्यद्वक्तां गल्लां बोलियां तिना सारयां इना रोजां दा समाचार दितया हे |
\v 25 तुसां भविष्यद्वक्ता दी ओलाद कने तिस बाचा दे भागी न, जड़ी परमेश्वरे तुहाड़े बाप दादयां ने बनी, जालु तिनी अब्राहमे ने बोलया, "तेरे खानदाने ने धरतिया दे सारे घरानया जो आशीष मिलणी |"
\v 26 परमेश्वरे अपणे सेवके जो चुकी करी पेहेले तुहाड़े बाल भेजया, ताकि तुहाड़े चे हर इकी जो तिसदियां बुराईयां ते फेरी करी आशीष दे |"
\c 4
\s महासभा दे सामणे पतरस कने यूहन्ना
\p
\v 1 जालु सैह लोकां जो ऐ बोला दे थे, तां याजक कने मंदरे दे सरदार कने सदूकी तिना पर चढ़ी आऐ |
\v 2 क्योंकि सैह बड़े गुस्सा होऐ की सैह लोकां जो सिखान्दे थे कने यीशुऐ दा उदाहरण देई-देई करी मरी करी जिन्दा होणे दा प्रचार करदे थे |
\v 3 कने तिना पतरस कने यूहन्ना जो पकड़ी करी दुऐ रोजे दीकर जेला च रखया क्योंकि संझ होई गियो थी |
\v 4 पर बचन सुणने बालयां चे मतयां भरोसा किता, कने तिना दी गिणती लगबग पंज झार मर्द होई गेई |
\v 5 दुऐ रोजे इयां होया की तिना दे सरदार कने पुरनिये कने शास्त्री |
\v 6 कने महायाजक हन्ना कने कैफा कने यूहन्ना कने सिकन्दर कने जितणे बड्डे याजके दे घराने दे थे, सारे यरूशलेम च किठे होयो थे |
\v 7 कने तिना जो बिच खरेड़ी करी पूछणा लग्गे, "तुसां ऐ कम्म कुसदे सामर्थ्य ने कने कुदे नाऐ ने किता हे ?"
\v 8 तालु पतरसे पबित्र आत्मा ने परिपूर्ण होई करी तिना जो बोलया,
\v 9 "हे लोकां दे सरदारो कने पुरनियो, इस कमजोर आदमिये दी जड़ी भलाई कितियो हे, अगर अज सांझो ते इसदे बारे च पूछा दे न, की सैह कियां खरा होया |
\v 10 तां तुसां सब इस्राएली लोक जाणी लिया की यीशु नासरीऐ दे नाऐ ने जिसयो तुसां क्रूसे पर चढ़ाया, कने परमेश्वरे तिसयो मरयां चे जिन्दा किता, ऐ आदमी तुहाड़े सामणे भला चंगा खड़ुतया हे |
\v 11 ऐ से ई पथर हे जिसयो तुसां राज मिस्त्रियाँ बुरा समझया कने सैह कुंणे दा पथर बणया |
\v 12 कने होर कुसी दुऐ ने उद्धार नी होणा हे ; क्योंकि स्वर्गे दे हेठ आदमिया चे कोई होर दुआ ना नी दितया हे, जिसने असां उद्धार पाई सकन |"
\v 13 जालु तिना पतरसे कने यूहन्ना दी हिम्मत दिखी, कने तिना जो ऐ पता लग्गा की ऐ अनपढ़ कने आम आदमी न, तां हेरान होए, फिरी तिना जो पछेणया, की ऐ यीशुऐ सोगी रियो न |
\v 14 पर तिस आदमिये जो जड़ा खरा होया था, तिना सोगी खड़ुतया दिखी करी, सैह तिना दे खिलाफ कुछ नी बोली सके |
\v 15 पर तिना जो सभा ते बाहर जाणे दा हुक्म देई करी, सैह अपु चे बिचार करणा लग्गे,
\v 16 "असां इना आदमियां ने क्या करन ? क्योंकि यरूशलेम दे सारे रेंणे बालयां पर प्रगट हे, की इना इको प्रसिद्ध निशाण दसया हे कने असां इसयो मना बी नी करी सकदे |
\v 17 पर इस ताईं की ऐ गल लोकां च होर नी फेली जा, असां इना जो धमकाने, की ऐ इसी नाऐ ने फिरी कुसी आदमिये ने गल ना करन |"
\v 18 तालु तिना सदया कने चेताबनी देई करी बोलया, "यीशुऐ दे नाऐ ने कुछ नी बोलणा कने ना सिखाणा |"
\v 19 पर पतरस कने युहन्ने तिना जो जबाब दिता, "तुसां ई न्याय करा, की क्या ऐ परमेश्वरे दे नेड़े ठिक हे, की असां परमेश्वरे दीया गल्ला ला बड़ी करी तुहाड़ियां गल्लां मनन ?
\v 20 क्योंकि ऐ तां सांझो ते होई नी सकदा, की जड़ा असां दिखया कने सुणाया हे, सैह ना बोलन |"
\v 21 तालु तिना-तिना जो होर धमकाई करी छडी दिता, क्योंकि लोकां दीया बजा ने तिना जो सजा देंणे दी कोई बजा नी मिली, इस ताईं की जड़ी घटना होईयों थी तिसदिया बजा ने सारे लोक परमेश्वरे दी बड़ाई करदे थे |
\v 22 क्योंकि सैह आदमी, जिसयो ठिक करणे दा निशाण दसया था, सैह चालियां सालां ते जादा उमरा दा था |
\s विश्वासियां दी प्राथना
\p
\v 23 सैह छुटी करी अपणे साथियां बाल आये, कने जड़ा बड्डे याजकां कने पुरनियां तिना ते पुछया था, तिना जो सुणाई दिता |
\v 24 ऐ सुणी करी, तिना इको चित होई करी जोरे ने परमेश्वरे ने बोलया, "हे प्रभु, तू ई हे जिनी स्वर्ग कने धरती कने समुंद्रे कने जड़ा कुछ तिना च हे बणाया हे |
\v 25 तू पबित्र आत्मा ने अपणे सेवक कने साड़े पिता दाऊदे दे मुऐ ते बोलया, "होरनी जातियां हुल्लड़ कजो किता ? कने देशां-देशां दे लोकां कजो बेकार गल्लां सोचियां ?
\v 26 प्रभु कने तिसदे मसीह दे बिरोध च धरतिया दे राजा खड़ोई गे, कने हाकिम किठे होई गे |"
\v 27 क्योंकि सच्ची ई तेरे पबित्र सेवक यीशुऐ दे खिलाफ, जिसदा तू अभिषेक किता, हेरोदेस कने पुंतियुस पीलातुस बी होरनी जातियां कने इस्राएलियां सोगी इसी शेहरे च किठे होए,
\v 28 की जड़ा कुछ पेहेले ते तेरिया सामर्थ्य कने मति ने ठेहरया था से ई करन |
\v 29 हे प्रभु हुण, तिना दियां धमकियां जो दिख ; कने अपणे दासां जो ऐ बरदान दे की तेरा बचन बड़िया हिमतां ने सुणान |
\v 30 कने ठिक करणे ताईं अपणा हथ गां कर ताकि निशाण कने अनोखे कम्म तेरे पबित्र सबके दे नाऐ ने होन |"
\v 31 जालु सैह प्राथना करी बैठे, तां सैह जगा जिथू सैह गठुयो थे हिली पेई, कने सैह सारे पबित्र आत्मा ने परिपूर्ण होई गे, कने परमेश्वरे दा बचन हिम्मता ने सुणादे गे |
\s विश्वासियां दा गिठे रेंणे दी जिन्दगी
\p
\v 32 भरोसा करणे बालयां दी मंडली इको चित कने इको मने दे थे कने ऐथू दीकर की कोई बी अपणिया संपतिया जो अपणा नी बोलदा था, पर सब कुछ साझे दा था |
\v 33 कने प्रेरित बड़िया सामर्थ्य ने प्रभु यीशुऐ दे जिन्दा होणे दी गबाई दिंदे रे कने तिना सारयां पर बड़ा अनुग्रेह था |
\v 34 कने तिना चे कोई बी दरिद्र नी था, क्योंकि जिना बाल जमीन या घर थे, सैह तिना जो बेची करी, बिकियां चिजां दे दाम लोंदे थे कने तिसयो प्रेरितां दे पैरां च रखदे थे |
\v 35 कने जदेई जिसयो बी जरूरत होंदी थी तिसयो बंडी दिंदे थे |
\v 36 कने यूसुफ नाऐ दा, साइप्रस दा इको लेवी था जिसदा ना प्रेरितां बरनबास (शांति दा पुत्र) रखया था |
\v 37 तिसदी थोड़ी जेई जमीन थी, जिसा जो तिनी बेचया, कने दामे दे पेसे आंणी करी प्रेरितां दे पैरां च रखी दिते |
\c 5
\s हनन्याह कने सफीरा
\p
\v 1 हनन्याक नाऐ दे इकी आदमिये कने तिसदिया घरे बालिया सफीर थोड़ी जमीन बेची |
\v 2 कने तिसदे दामे चे थोड़ा रखी लिया कने ऐ गल तिसदी घरे बाली बी जाणदी थी, कने तिसदा हिसा प्रेरितां दे पैरां अंगे रखी दिता |
\v 3 पर पतरसे बोलया, "हे हनन्याह | शेताने तेरे मने च ऐ गल कजो पाई हे की तू पबित्र आत्मा ने जूठ बोले, कने जमिना दे दामे चे थोड़ा हिसा रखी ले ?
\v 4 जालु दीकर सैह तेरे बाल रेई, क्या तेरी नी थी ? कने जालु बिकी गेई तां क्या तेरे बशे च नी थी ? तू ऐ गल अपणे मने च कजो सोची ? तू आदमिये ने नी, पर परमेश्वरे ने झूठ बोलया |
\v 5 ऐ गल्लां सुणदे ई हनन्याह पेई गिया, कने प्राण छडी दिते ; कने सारे सुणने बाले बड़े डरी गे |
\v 6 फिरी जवाना उठी करी तिसदी अर्थी बणाई कने बाहर लेई जाई करी दबी दिता |
\v 7 लगबग तिन घंटे बाद तिसदी घरे बाली अंदर आई, जड़ा कुछ होया था तिसा जो नी पता था |
\v 8 तालु पतरसे तिसा जो बोलया, "मिंजो दस तुसां क्या सैह जमीन इतणे च ई बेचियो थी ? " तिना बोलया, "हाँ, इतणे च ई |"
\v 9 पतरसे तिसा जो बोलया, "ऐ क्या गल हे, की तुसां दोना प्रभुऐ दी आत्मा जो परखने ताईं ऐका कितया हे ? दिख, तेरे घरे बाले जो दबाणे बाले दरबाजे पर खड़ुतयो न, कने इना तिजो बी बाहर लेई जाणा |"
\v 10 तालु सैह जट तिसदे पैरां पेई गेई, कने प्राण छडी दिते, कने जवाना अंदर आईकरी दिखया तां मरी गियो थी, कने तिना तिसा जो बाहर लेई जाईकरी तिसा दे घरे बाले दे बखे दबाई दिता |
\v 11 कने सारी कलीसिया कने इना गल्लां जो सुणने बाले बड़े डरी गे |
\s निशाण कने अनोखे कम्म
\p
\v 12 प्रेरितां दे हथे ते मते निशाण कने अनोखे कम्म लोकां दे बिच दस्से जांदे थे, (कने सैह सारे इको चित होई करी सुलेमाने दे ओसारे च गिठे होंदे थे |
\v 13 पर होर कुसी जो बी ऐ हिम्मत नी होंदी थी की, तिना सोगी जाई मिलन ; फिर बी लोक तिना दी बड़ाई करदे थे |
\v 14 कने भरोसा करणे बाले बतेरे मर्द कने जनानियां कलीसिया च होर बी जादा ओंदे गे) |
\v 15 ऐथू दीकर की लोक बीमारा जो सड़का पर आंणी करी, मंझे कने पन्दी पर सुआई दिंदे थे, ताकि जालु पतरस ओंगा, तां तिसदा प्रछोंआ तिना चे कुसकी पर पेई जा |
\v 16 कने यरूशलेम दे अखे बखे दे शेहेरां दे बी मते बिमारां कने बुरियां आत्मा ला सताऐ लोकां जो आंणि करी गिठे होंदे थे, कने सारे ठिक होई जांदे थे |
\s प्रेरितां दी गिरफ्तारी
\p
\v 17 तालु महायाजक कने तिसदे सारे साथी जड़े सदूकियां दे पंथे दे थे, डाह ने भरुई करी उठे |
\v 18 कने प्रेरितां जो पकड़ी करी जेला च बंद करी दिता |
\v 19 पर राती प्रभु दे इकी स्वर्गदूते जेला दे दरबाजे खोली करी तिना जो बाहर कडी करी बोलया,
\v 20 "जा कने मंदरे च खड़े होई करी, इसा जिन्दगिया दियां सारियाँ गल्लां लोकां जो सुंणा |"
\v 21 ऐ सुणि करी ब्याग होंदे ई मंदरे च जाई करी उपदेश देंणा लग्गे | पर महायाजक कने तिसदे साथियां आईकरी महासभा जो कने इस्राएलियाँ दे सारे पुरनियां जो गिठा किता, कने जेला च बोली भेजया की तिना जो लोआ |
\v 22 पर आधिकारियां ओथु पुजिकरी दिखया की सैह ओथु नी न, कने बापस आईकरी खबर दिती,
\v 23 "असां जेला जो बड़े ध्याने ने बंद कितया, कने पेहरेदारां जो दरबाजे पर खड़ुतया दिखया, पर जालु खोलया, तां अंदर कोई नी मिलया |''
\v 24 जालु मंदरे दे सरदारां कने बड्डे याजकां ऐ गल्लां सुणियां, तां तिना दे बारे च बड़िया चिंता च पेई गे की तिना दा क्या होया |
\v 25 इतणे च कुनकी आई करी तिना जो दसया, "दिखा, जिना जो तुसां जेला च बंद कितया था, सैह आदमी मंदरे च खड़े होई करी उपदेश देद न |"
\v 26 तालु सरदार, आधिकारियां सोगी जाईकरी तिना जो लेई आया, पर जोरे ने नी, क्योंकि सैह लोकां ला डरदे थे की सांझो पर पथर ना मारन |
\v 27 तिना फिरी तिना जो आंणी करी महासभा च खरेड़ी दिता कने महायाजक तिना ते पुछया,
\v 28 "क्या असां तुहान्जो समझाई करी हुक्म नी दितया था, की तुसां इस नाऐ ने उपदेश मत करदे ? फिरी बी दिखा, तुसां सारे यरूशलेम जो अपणे उपदेश ने भरी दितया हे कने तिस आदमिये दा खून साड़िया गर्दना पर लोंणा चांहदे न |"
\v 29 तालु पतरसे कने, बाकियां प्रेरितां जबाब दिता, "आदमियां दे हुक्मे ला बदीकरी परमेश्वरे दे हुक्मे जो मनणा ई साड़ा कम्म हे |
\v 30 साड़े बाप दादयां दे परमेश्वरे यीशुऐ जो जिन्दा किता, जिसयो तुसां क्रूसे पर लटकाई करी मारी दितया था |
\v 31 तिसयो ई परमेश्वरे प्रभु कने उद्धार करणे बाला बणाया हे, कने अपणे सजे हथे ने सबते उच्चा बणाया, की सैह इना इस्राएलियाँ जो मन बदले दी शक्ति दे कने इना दे पापां जो माफ करे |
\v 32 असां इना गल्लां दे गबाह न, कने पबित्र आत्मा बी, जिसा जो परमेश्वरे तिना जो दितया हे, जड़े तिसदा हुक्म मनदे न |"
\v 33 ऐ सुणी करी सैह जली उठे, कने तिना जो मारी देंणा चांहदे थे |
\v 34 पर गमलीएल नाऐ दा इको फरीसी था, जड़ा व्यवस्थापक कने सारे लोक तिसयो बड़ा मनदे थे, तिनी न्यायालय च खड़ा होई करी प्रेरितां जो थोड़िया देरा ताईं बाहर करी देणे दा हुक्म दिता |
\v 35 तालु तिनी बोलया, "हे इस्राएलियों, जड़ा कुछ बी इना आदमिया ने करणा चांहदे न सोची समझी करी करनयो |
\v 36 क्योंकि इना रोजां ते पेले थियुदास ऐ बोलदा था, की मैं बी कुछ हे ; कने कोई चारसो आदमी तिसदे सोगी होई गे, पर सैह मारी दिता, कने जितणे लोक तिसयो मनदे थे सारे तितर बितर होई गे कने मिटी गे |
\v 37 तिसदे बाद ना लिखाईऐ दे रोजां च यहूदा गलीली उठया, कने थोड़े लोक अपणे पासे करी ले, कने तिसदा बी खत्म होई गिया, कने जितणे लोक तिसयो मनदे थे, सारे लोक तितर बितर होई गे |
\v 38 इस ताईं तां मैं हुण तुसां ने बोल दा हे, इना आदमिया ते दूर ई रिया कने तिना ने कोई कम्म मत रखा ; क्योंकि अगर ऐ कम्म आदमिये तरफा ते होया तां ता खत्म होई जाणा ;
\v 39 पर अगर परमेश्वरे दिया तरफा ते हे, तां तुसां कदी नी मिटाई सकणा हे, कुथी इयां ना हो की तुसां परमेश्वरे ने लड़ने बाले बंणन |"
\v 40 तालु तिना तिसदी गल मनी लेई, कने प्रेरितां जो सदी करी मारया कुटया ; कने ऐ हुक्म देई करी छडी दिता, की यीशुऐ दे नाऐ दियां गल्लां दोबारा मत करदे |
\v 41 कने सैह इसा गल्लां ते खुश होई करी महासभा दे सामणे ते चली गे, की असां तिसदे नाऐ ताईं बेइजत होणे जोगे तां बणे |
\v 42 कने हर रोज मंदरे च कने घरे-घरे उपदेश करणा लग्गे कने इसा गल्लां दा सुसमाचार सुणाणा ते कदी नी रुके की यीशु ही मसीह हे |
\c 6
\s सत्त सेबकां दा चुणे जाणा
\p
\v 1 तिना रोजां च चेलयां दी गिणती जादा बदणा लग्गी, तालु यूनानी बोली बोलणे बाले इब्रानियां पर गल्लां करणा लग्गे, की रोजे दिया सेवकाईया च साड़ी बिधवां दा हाल चाल नी पुछदे |
\v 2 तालु तिना बाहरां चेलयां दी मंडलिया जो अपणे बाल सदी करी बोलया, "ऐ ठिक नी हे की असां परमेश्वरे दे बचने जो छडी करी खांणे पियाणे दी सेवा च लग्गी रेंन |
\v 3 इस ताईं हे भाईयो, अपणे चे सत्त सुनाम आदमियां जो चुणी जड़े पबित्र आत्मा ने कने अकली ने भरपूर होन, ताकि असां तिना जो इस कम्मां दी जिम्मेबारी देई देंन |
\v 4 पर असां तां प्राथना च कने बचने दी सेवा च लगी रेंणा हे |"
\v 5 ऐ गल सारिया मंडलिया जो खरी लग्गी, कने तिना स्तिफनुस नाऐ दा इको आदमिये जो जड़ा भरोसे कने पबित्र आत्मा ने परिपूर्ण था, कने फिलिप्पुस कने प्रुखुरुस कने निकानोर कने तीमोन कने परमिनास कने अन्ताकिया बासी नीकुलाउस जो जड़ा यहूदी मते च आई गिया था, इना जो चुणी लिया |
\v 6 कने इना जो प्रेरितां दे सामणे खरेड़या कने तिना प्राथना करिके तिना पर हथ रखे |
\v 7 कने परमेश्वरे दा बचन फेलदा गिया कने यरूशलेम च चेलयां दी गिणती बददी गेई, कने याजकां दा इको बडा समाज इस मते दे अधीन होई गिया |
\s स्तिफनुसे दी गिरफ्तारी
\p
\v 8 स्तिफनुसे अनुग्रेह कने सामर्थ्य ने परिपूर्ण होई करी लोकां च बड्डे-बड्डे अनोखे कम्म कने निशाण दसदा था |
\v 9 तालु तिस आराधनालय च जिसयो लिबिरतिनो दी बोलदे थे, कने कुरेनी कने सिकंदरिया कने किलिकिया कने एशिया दे लोकां चे कई उठी करी स्तिफनुसे ने लड़ाई करणा लग्गे |
\v 10 पर तिस ज्ञाने कने तिस आत्मा ने जिसने सैह गल्लां करदा था, सैह तिसदा सामना नी करी सके |
\v 11 इस पर तिना केई लोकां जो भड़काया जड़े बोलणा लग्गे, "असां इसयो मुसा कने परमेश्वरे दे खीलाफ़ च निंदा करदे सुणाया हे |"
\v 12 कने लोकां कने प्राचीना जो कने शास्त्रियां जो भड़काई कने से तिसने लड़ना चली आऐ कने तिसयो पकड़ी करी महासभा च लेई आये |
\v 13 कने जूठे गबाह खरेड़े, जिना बोलया, "ऐ आदमी इस पबित्र जगा कने व्यवस्था दे बिरोध च बोलणा नी छडदा हे |
\v 14 क्योंकि असां इसयो ऐ बोलदे सुणाया हे, की यीशु नासरिये इसा जगा जो ढाई देंणा हे, कने रीती रिबाजां जो बदली देंणा हे जड़े मुसे सांझो दितयो न |"
\v 15 तालु सारे लोकां जड़े सभा च बैठयो थे, तिसदे पासे दिखया तां तिसदा मु स्वर्गदूते साईं लगया |
\c 7
\s स्तिफनुसे दा भाषण
\p
\v 1 तालू महायाजक बोलया, "क्या ऐ गल्लां सच्च न ? "
\v 2 तिनी बोलया, "हे भाईयों कने पितरो सुंणा, साड़ा पिता अब्राहम हारान च बसणे ला पेहेले जालु मेसोपोटामिया च था ; तां तेजोमय परमेश्वरे तिसयो दर्शण दिते |
\v 3 कने तिसने बोलया, 'तू अपणे देशे कने अपणे रिश्तेदारां ते निकली करी तिसी देशे जो चली जा, जिसयो मैं तिजो दसगा |'
\v 4 तालु सैह कसदियां दे देशे ते निकली करी हारान च जाई बसया ; कने तिसदे पिता दिया मौता दे बाद परमेश्वरे तिसयो ओथु ला आंणि करी इस देशे च बसाया जिदे च तुसां हुण बसदे न,
\v 5 कने परमेश्वरे तिसयो कोई मीरास नी दिती, पैर रखणे असर बी जगा नी दिती, कने तिस बेले तिसदा कोई पुत्र बी नी था | फिर बी प्रतिज्ञा किती, 'की मैं ऐ देश तेरे कने तेरे बाद तेरे बंशे दे हथे दिंगा |"
\v 6 कने परमेश्वरे इयां बोलया, 'तेरिया ओलादी दे लोक पराये देशे च परदेशी होणे, कने तिना जो तिना गुलाम बणाणा, कने चार सो सालां दीकर दुख देंणा |"
\v 7 फिरी परमेश्वरे बोलया, 'जिसा जातियां दे तिना गुलाम होणा हे, तिना जो मैं सजा देणी, कने इसदे बाद तिना निकली करी इसा जगा च मेरी सेवा करणी |'
\v 8 कने तिनी तिसने खतने दी बाचा बनी ; कने इसा हालता च इसहाक तिसते पैदा होया ; कने अठवें रोजे तिसदा खतना होया, कने इसहाक ने याकूब कने याकूब ते बाहरा कुलपति पैदा होऐ |
\v 9 कने कुलपतियां युसुफे ने धोखा करिके तिसयो मिसर देशे जाणे बालयां जो बेची दिता, पर परमेश्वर तिसदे सोगी था |
\v 10 कने तिसयो तिसदे सारे कदुखां ते छुड़ाई करी मिसरे दे राजे अग्गे अनुग्रेह कने अकल दिती, कने तिनी तिसयो मिसरे दा कने अपणे सारे घरे दा हाकिम बणाया |
\v 11 तालु मिसर कने कनान दे सारे देशे च अकाल पिया ; जिसने बड़ा भरी क्लेश होया, कने साड़े पूर्वजां जो खाणां जो नी मिलदा था |
\v 12 पर याकुबे ऐ सुणाया, की मिसर च अनाज हे, साड़े बाप दादयां जो पेहली बरी भेजया |
\v 13 कने दुई बरी यूसुफ अपणे भाईयां दे सामणे आई गिया, कने यूसुफे दे जाति फिरौन जो पता लग्गी गेई |
\v 14 तालु युसुफे अपणे पिता याकुब कने अपणे सारे रिश्ते दारां जो, जड़े पचतर आदमी थे, तिना जो बुलावा भेजया |
\v 15 तालु याकूब मिसर गिया ; कने ओथु सैह कने साड़े बाप दादे मरी गे |
\v 16 कने तिना दियां लाशां शकेम पुजाई करी तिसा कबरां च रखियाँ, जिसा जो अब्राहमे शकेम च हमोर दिया ओलादा ते चांदी देई करी खरिदियां था |
\v 17 पर जालु तिसा प्रतिज्ञा जो पूरा होणे दा टेम नेड़े आया जड़ी परमेश्वरे अब्राहम ने कितियो थी, तां मिसर च लोक बदी गे, कने मते होई गे |
\v 18 तालु मिसर च दुआ राजा होया जड़ा युसुफे जो नी जाणदा था |
\v 19 तिनी साड़िया जातिया ने चलाकी करिके साड़े बाप दादयां ने इसा हदा दीकर बुरा व्यवहार किता, की तिना जो अपणे बचयां जो फेंकणा पेई गिया ताकि सैह जिन्दा नी रेंण |
\v 20 कने तिस बेले मूसा पैदा होया, कने सैह परमेश्वरे दिया नजरा च बडा छेल था ; कने तिसयो तिना मिहनयां दीकर अपणे पिता दे घरे पालया |
\v 21 पर जालु तिसयो फेंकी दिता तां फिरोने दीया कुड़िया तिसयो चुकी लिया, कने अपणा पुत्र बोली करी पालया |
\v 22 कने मुसा जो मिसरियां दी सारी बिद्या पड़ाई, कने सैह गल्लां कने कम्मा करणे च सामर्थी था |
\v 23 जालु सैह चालियां सालां दा होया, तां तिसदे मने च आया की मैं अपणे इस्राएली भाईयां ने मिलें |
\v 24 कने तिनी इको आदमिये पर बुरां होंदा दिखी करी, तिसयो बचाया, कने मिसरीऐ जो मारी करी तिसदा बदला लिया |
\v 25 तिनी सोचया, की मेरे भाईयां समझणा की परमेश्वरे मेरे हथे ने तिना दा उद्धार करणा, पर तिना नी समझया |
\v 26 दुऐ रोजे जालु सैह अपु चे लड़ा दे थे, तां सैह ओथु जाई रिया, कने तिना दा मेल कराणे ताईं ऐ बोली करी समझाया की, हे मर्दों, 'तुसां तां भाई-भाई न, इकी दुऐ पर कजो बुरा करा दे न ?'
\v 27 पर जड़ा अपणे पड़ोसीऐ ने बुरा करा दा था, तिनी तिसयो ऐ बोली करी हटाई दिता, 'तिजो कुनी सांझो पर आधिकारी कने न्याय करणे बाला बणाया हे ?
\v 28 क्या जियां कल तू मिस्त्रिऐ जो मारी दिता क्या मिंजो बी मारणा चाहंदा हे ?'
\v 29 ऐ गल सुणी करी, मुसा नठया कने मिद्यान देशे च परदेसी बणी करी रेणा लग्गा: कने तिथु तिसदे दो पुत्र पैदा होए |
\v 30 जालु पुरे चाली साल बीती गे, तां इको स्वर्गदूते सिनै पहाड़े दे बंणे च तिसयो जलदिया झाड़िया दीया अगी च दर्शण दिते |
\v 31 मूसा तिस दर्शण जो दिखी करी हेरान होया, कने जालु दिखणे ताईं बखे गिया, तां प्रभु दी ऐ अबाज सुणोई,
\v 32 "मैं तेरे पूर्वज, अब्राहम, इसहाक कने याकूब दा परमेश्वर हे |" तालु तां मुसा कमी पिया, ऐथू दीकर की तिसयो दिखणे दी हिम्मत नी रेई |
\v 33 तालु प्रभुऐ तिसयो बोलया, 'अपणे पैरां ते जुतयां उतारी दे, क्योंकि जिसा जगा तू खड़ुतया हे, सैह पबित्र जमीन हे |
\v 34 मैं सची अपणे लोकां दी दुर्दशा जो दिखया हे, जड़ी मिसर च हे, कने तिना दी तकलीफ कने तिना दे रोणे जो सुण लिया हे, इस ताईं तिना जो छुड़ाणे ताईं उतरया हे | हुण आ, मैं तिजो मिसर च भेजणा हे |
\v 35 जिसी मुसे जो तिना ऐ बोली करी नकाराया था, 'तीजो कुनी सांझो पर राजा कने न्याय करणे बाला बणाया हे ?' तिसयो ई परमेश्वरे हाकिम कने छुड़ाणे बाला बणाई करी, तिस स्वर्गदूते दे जरिये भेजया जिनी तिसयो झाड़िया च दर्शण दिते थे |
\v 36 इनी आदमिये मिसर कने लाल समुंद्रे कने बंणे च चालियां सालां दीकर अनोखे कम्म कने निशाण दसी-दसी करी तिना जो कडी लेई आंदा |
\v 37 ऐ सेई मुसा हे, जिनी इस्राएलियाँ ने बोलया, 'परमेश्वरे तुहाड़े भाईयां चे तुहाड़े ताईं मिंजो साईं इको भविष्यद्वक्ता बणाणा हे |
\v 38 ऐ से ई हे, जिनी बंणे च कलीसिया दे बिच तिस स्वर्गदूते सोगी सीनै पहाड़े पर तिसने गल्लां कितियां, कने साड़े पूर्वजां सोगी था, तिसयो ही जिंदे बचन मिल्ले, ताकि सांझो दीकर पूजाऐ |
\v 39 पर साड़े बाप दादे तिसदी मनणा नी चांहदे थे ; बल्कि तिसयो हटाई करी अपणे मन मिसरे पासे फेरी ले,
\v 40 कने हारून ने बोलया, 'साड़े ताईं ऐसा देवता बणा, जड़ा साड़े अंगे-अंगे चले ; क्योंकि ऐ मुसा जड़ा सांझो मिसर देशे ते कडी लेई आया हे, असां नी जाणदे तिसयो क्या होया हे |
\v 41 तिना रोजां च तिना इको बछड़ा बणाई करी, तिसदिया मूर्तियां अग्गे बलि चढ़ाई, कने अपणे हथां दे कम्मा च मग्न होणा लग्गे |
\v 42 परमेश्वरे मुं मोड़ी करी तिना जो छडी दिता, ताकि सैह अम्बरे दे तारे, चन्द्रमा, सूरजे जो पूजन, जियां भविष्यद्वक्ता दीया कताबा च लिखया हे, 'हे इस्राएल दे घराने, क्या तुसा बंणे च चालियाँ सालां दीकर पशु बलि कने अन्नबली मिंजो ई चड़ादें रे ?'
\v 43 कने तुसां मोलेक दे तम्बूऐ कने रिफान देवते दे तारे जो लेई घुमदे थे, मतलब की तिना मूर्तियाँ जो जिना जो तुसां दण्डवत सजा देंणे ताईं बणाया था | मैं तुहान्जो बाबुले दे परे लेई जाई करी बसाणा |
\v 44 साक्षी दा तम्बू बंणे च साड़े बाप दादयां बिच था ; जियां तिना बणाया, जिनी मुसा ने बोलया, 'जड़ा अकार तू दिखया हे, तिसदे साईं इसयो बणा |'
\v 45 तिसी तम्बूऐ जो साड़े बाप दादे पराणे टेमे ते पाई करी यहोशुऐ सोगी ऐथू लेई आये ; जिस बेले तिना तिन्ना होरनी जातियां पर अधिकार किता, जिना जो परमेश्वरे साड़े बाप दादयां दे सामणे ते कडी दिता था, कने सैह दाऊदे दे बगते दीकर रिया |
\v 46 तिस पर परमेश्वरे अनुग्रेह किता ; तिसने बीनती किती, की मैं याकूब दे परमेश्वरे ताईं रेंणे जो जगा बणा |
\v 47 पर सुलैमाने तिसदे ताईं घर बणाया |
\v 48 पर परमेश्वर हथा ने बणायो घरां च नी रेंदा हे, जियां की भविष्यद्वक्ता बोलया,
\v 49 'प्रभु बोलदा हे, स्वर्ग मेरा सिहांसन हे कने धरती मेरे पैरां तलयां दी पीढ़ी हे, मेरे ताईं तुसां कदीया घर बणांगे ? कने मिंजो अराम करणे दी कुण देई जगा होणी ?
\v 50 क्या ऐ सारियां चिजां मेरे हथे दियां बणाइयां नी न ?'
\v 51 "हे जिदी लोको, कने मन कने कन्ना दे खतनारहित लोको, तुसां हमेशा पबित्र आत्मा दा बिरोध करदे न | जियां तुहाड़े पूर्वज करदे थे, तियां ई तुसां बी करदे न |
\v 52 भविष्यद्वक्तां चे कुसयो नी तुहाड़े बाप दादयां तंग नी किता ? कने तिना तिस धर्मीऐ दे ओंणे ला पेहेले ते संदेश देंणे बालयां जो मारी दिता, कने हुण तुसां बी तिसयो पकड़ाणे बाले कने मारणे बाले बणे |
\v 53 तुहान्जो स्वर्गदूते दी बणाइयो व्यवस्था तां मिली, पर तिसदा तुसां पालन नी किता |"
\s स्तिफनुसे पर पथर मारणा
\p
\v 54 ऐ गल्लां सुणी करी सैह जल्ली गे कने ददां जो पिणा लग्गे |
\v 55 पर तिनी पबित्र आत्मा ने परिपूर्ण होई करी स्वर्गे पासे दिखया कने परमेश्वरे दिया महिमा जो कने यीशुऐ जो परमेश्वरे दे सजे पासे खड़ुतया दिखी करी
\v 56 बोलया, "दिखा, मैं स्वर्गे जो खुलया कने आदमिये दे पुत्रे जो परमेश्वरे दे सजे पासे खड़ुतया दिखा दा हे |"
\v 57 तालु तिना जोरे ने चिलाई करी कन्न बंद करी ले, कने किठे होई करी तिस पर जपटे |
\v 58 कने तिसयो शेहरे दे बाहर कडी करी पथर मारणा लग्गे, कने गबाहां अपणे कपड़े शौऊल नाऐ दे इको जवाने दे पैरां बाल उतारी करी रखी दिते |
\v 59 कने सैह स्तिफनुसे जो पथर मारदे रे, कने सैह ऐ बोली करी प्राथना करदा रिया, "हे प्रभु यीशु, मेरिया आत्मा जो लेई ले |"
\v 60 फिरी गोडे भार बेई करी जोरे ने पुकारया, "हे प्रभु, ऐ पाप तिना पर मत लग्गा |" ऐ बोली करी सोई गिया | कने शाऊल तिसदिया मौता पर सहमत था |
\c 8
\s कलीसिया पर अत्याचार
\p
\v 1 तिसी रोज यरूशलेम दीया कलीसिया च बड़ा हंगामा होणा लग्गा कने प्रेरितां जो छडी करी सारे दे सारे यहूदिया कने सामरिया देशां च तितर बितर होई गे |
\v 2 कने भक्तां स्तिफनुसे जो कबरां च रखया, कने तिसदे ताईं मते रोये |
\v 3 शाऊल कलीसिया जो उजड़ा दा था, कने घरे-घरे जाई करी मर्दां कने जनानियां जो घसीटी-घसीटी करी जेलां च पाई दिंदा था |
\s सामरियां च फिलिप्पुस दा प्रचार
\p
\v 4 जड़े तितर बितर होयो थे, सैह सुसमाचार सुणादे फिरदे थे |
\v 5 कने फिलिप्पुस सामरिया दे शेहरे च जाई करी लोकां च मसीह दा प्रचार करणा लग्गा |
\v 6 जड़ियां गल्लां फिलिप्पुसे बोलियां तिना गल्लां जो लोकां सुणी करी कने जड़े निशाण सैह दसदा था तिना जो दिखी-दिखी करी, इको चित होई करी मन लाया |
\v 7 क्योंकि मतयां चे बुरियां आत्मा जोरे ने चिलांदियां होइयां निकली गियां कने मते लकवे दे रोगी कने लंगड़े बी ठिक होए |
\v 8 कने सैह शेहर बड़ा खुश होई गिया |
\s जादूगर शमौन
\p
\v 9 इसदे पेहेले तिथू इको शमौन नाऐ दा इको आदमी आया था, जड़ा जादू टोंणा करिके सामरियां जो हेरान करदा था कने अपणे आपे जो कोई बडा आदमी दसदा था |
\v 10 कने सारे छोटयां ला लेई करी बड्डे दीकर तिसयो इज्जता ने बोलदे थे, "ऐ आदमी परमेश्वरे दी सैह शक्ति हे, जिसयो महान बोलदे न |"
\v 11 तिनी मते रोजां ते तिना जो अपणे जादूऐ दे कम्मा ने हेरान करी रखया था, ताईं तां सैह तिसयो बड़े मनदे थे |
\v 12 पर जालू तिना फिलिप्पुस दा भरोसा किता जड़ा परमेश्वरे दे राज्य कने यीशुऐ दे नाऐ दा सुसमाचार सुणांदा था तां लोकां, क्या मर्द, क्या जनानियां सारे बपतिस्मा लेंणा लग्गे |
\v 13 तालु शमौने बी भरोसा किता कने बपतिस्मा लेईकरी फिलिप्पुसे सोगी रेंणा लग्गा कने निशाण कने बड्डे-बड्डे कम्म होंदे दिखी करी सैह हेरान होंदा था |
\s सामरियां च पतरस कने यूहन्ना
\p
\v 14 जालु प्रेरितां ऐ सुणयां की सामरियां परमेश्वरे दा बचन मनी लिया हे तां पतरसे कने यूहन्ना जो तिना बाल भेजया |
\v 15 कने तिना जाईकरी तिना ताईं प्राथना किती ताकि तिना जो पबित्र आत्मा मिल्ले |
\v 16 क्योंकि सैह हले दीकर तिना च कुसदे पर बी नी उतरया था, तिना तां बस यीशुऐ दे नाऐ ने बपतिस्मा लिया था |
\v 17 तालु तिना तिन्ना पर हथ रखे कने तिना जो पबित्र आत्मा मिल्ली |
\v 18 जालु शमौने दिखया की प्रेरितां दे हथ रखणे ने पबित्र आत्मा मिलदी हे, तां तिनी पेसे देई करी बोलया,
\v 19 "ऐ शक्ति मिंजो बी दीया, ताकि मैं जिसदे पर हथ रखें, तिसयो पबित्र आत्मा मिल्ले |"
\v 20 पतरसे तिसयो बोलया, "तेरे पेसयां दा तेरे सोगी नाश हो, क्योंकि तू परमेश्वरे दा दान पेसयां ने खरीदणे दा बिचार किता |
\v 21 इसा गल्लां च ना तेरा हिसा हे, ना भाग हे ; क्योंकि तेरा मन परमेश्वरे दे अग्गे सीधा नी हे |
\v 22 इस ताईं अपणिया इसा बुराईया जो मने ते कडी दे कने प्रभु ने प्राथना कर, तां होई सकदा तेरे मने दा बिचार माफ होई जा |
\v 23 क्योंकि मैं दिखा दा हे, की तू थोड़ी देई कड़वाहट कने अधर्मे दे बंधने च पिया हे |"
\v 24 शमौने जबाब दिता, "तुसां मेरे ताईं प्राथना करा ताकि जड़ियां गल्लां तुसां बोलियां न, तिना चे कोई मिंजो पर ना आई पोऐ |"
\v 25 सैह गबाई देई करी कने प्रभु दा बचन सुणाई करी, यरूशलेम जो बापस चली गे, कने सामरियां दे मतयां ग्रां च सुसमाचार सुणादें गे |
\s फिलिप्पुस कने कूश देशे दा अधिकारी
\p
\v 26 फिरी प्रभु दे इकी स्वर्गदूते फिलिप्पुसे जो बोलया, "उठी करी दक्षिणे पासे तिस रस्ते पर जा, जड़ा यरूशलेम ते गाजा जो जांदा हे | ऐ रेगिस्तानी रस्ता हे |
\v 27 सैह उठी करी चली पिया, कने दिखा, कुश देशे दा इको आदमी ओआ दा था जड़ा खोजा कने कुशियां दी राणी क्न्दोके दा मंत्री कने खजांची था, कने भक्ति करणे ताईं यरूशलेम आया था |
\v 28 कने सैह अपणे रथे पर बैठया था, कने यशायाह भविष्यद्वक्ता दी कताबा जो पढ़दा होया बापस जा दा था |
\v 29 तालु आत्मा फिलिप्पुसे ने बोलया, "नेड़े होइकरी इसी रथे ने चली पो |"
\v 30 फिलिप्पुस तिसदे पासे दोड़या कने तिसयो यशायाह भविष्यद्वक्तां दी कताबा जो पड़दे सुणाया, तां तिसते पुछया, "तू जड़ा पढ़ा दा हे क्या तिसयो समझदा बी हे ?"
\v 31 तिनी बोलया, "जालु दीकर मिंजो कोई समझांगा नी तां मैं कियां समझणी ?" तां तिनी फिलिप्पुसे ने बीनती किती की, चढ़ी करी मेरे बखे बो |
\v 32 पबित्र शास्त्रे दा जड़ा अध्याय सैह पढ़ा दा था, सैह ऐ था, "सैह भेडां साईं मारणे ताईं पुजाया गिया, कने जियां मेमना उन कतरने बाले दे सामणे चुप चाप रेंदा हे, तियां ई तिनी अपणा मु नी खोलया,
\v 33 तिसदिया दीनता ने तिसदा इन्साफ नी होई सकया, कने तिसदे टेमे दे लोकां दे बारे च कुण दसगा ? क्योंकि धरतिया ते तिसदे प्राण चुकी लेंणे न |"
\v 34 इसी पर खोजे फिलिप्पुसे ते पुछया, "मैं तिजो ने बिनती करदा हे, ऐ दस की भविष्यद्वक्ता कुसदे बारे च बोला दा हे, अपणे या कुसी होरसी दे बारे च ?"
\v 35 तालु फिलिप्पुसे अपणा मु खोलया, कने इस पबित्र शास्त्रे ला शुरू करिके तिसयो यीशुऐ दा सुसमाचार सुणाया |
\v 36 रस्ते च चलदे-चलदे सैह कुसकी पांणिऐ बालिया जगा च पुज्जे, तालु खोजे बोलया, "दिख ऐथू पांणी हे, हुण मिंजो बपतिस्मा लेणे ते क्या रोक हे ?"
\v 37 फिलिप्पुसे बोलया, "अगर तू सारे मने ने भरोसा करदा हे तां लेई सकदा हे |" तिनी जबाब दिता " मैं भरोसा करदा हे की यीशु मसीह परमेश्वरे दा पुत्र हे |"
\v 38 तालु तिनी रथ खरेड़ने दा हुक्म दिता, कने फिलिप्पुस कने खोजा दोनो पांणिऐ च उतरी गे, कने तिनी तिसयो बपतिस्मा दिता |
\v 39 जालु सैह पांणिऐ ला निकली करी उपर आये, तां प्रभुऐ दी आत्मा फिलिप्पुसे जो चुकी लेई गेई, कने खोजे तिसयो दोबारा नी दिखया, कने सैह खुशिया ने अपणे रस्ते चली गिया |
\v 40 फिलिप्पुस अशदोह च आईकरी निकलया, कने जालु दीकर कैसरिया नी पुजया, तालू दीकर शेहरे च सुसमाचार सुणादा गिया |
\c 9
\s शाऊल दा मन बदलना
\p
\v 1 शाऊल जड़ा हले दीकर प्रभु दे चेलयां जो धमकांणे कने मारणे दिया धुना च था, महायाजक बाल गिया |
\v 2 कने तिसते दमिश्क दे आराधनालय दे नाऐ पर इस बारे दियां चिठियां मंगिया, की क्या मर्द, क्या जनानी, जिना जो इसी पंथे पर दिखगा, तिना जो बनी करी यरूशलेम जो लेई आ |
\v 3 पर चलदे-चलदे जालु सैह दमिश्क दे बखे पुज्जा, तां अम्बरे ते तिसदे चारो पासे इको ज्योती चमकी,
\v 4 सैह जमिना पर पेई गिया, कने ऐ अबाज सुणी, "हे शाऊल, हे शाऊल मिंजो कजो तंग करदा हे ?"
\v 5 तिनी पुछया, "हे प्रभु तु कुण हे ?" तिनी बोलया, "मैं यीशु हे, जिसयो तू तंग करदा हे |
\v 6 पर हुण उठी करी शेहरे जो जा, कने जड़ा तिजो करणा हे, सैह तीजो बोलया जाणा हे |"
\v 7 जड़े आदमी तिसदे सोगी थे, चुप चाप रेई गे, क्योंकि तिना जो अबाज सुणोंदी थी, पर कोई मिलदा नी था |
\v 8 तालु शाऊल जमिना ते उठया, पर जालु अखी खोलियां तां तिसयो कुछ बी नी मिला दा था कने सैह तिसयो हथे ने पकड़ी करी दमिश्क लेई गे |
\v 9 कने सैह तिन्ना रोजां दीकर दिखी नी सकया, कने ना खादा कने ना पीता |
\v 10 दमिश्क च हनन्याह नाऐ दा इको चेला था, तिसयो प्रभुऐ दर्शण च बोलया, "हे हनन्याह | " तिनी बोलया, "हांजी प्रभु |"
\v 11 तालु प्रभुऐ तिसयो बोलया, "उठी करी तिसा गलिया च जा जिसा जो 'सीधी' बोलदे न, कने यहूदा दे घरे शाऊल नाऐ दा इकी तरतुस बासिये जो पूछी ले ; क्योंकि दिख, सैह प्राथना करा दा हे,
\v 12 कने तिनी हनन्याह नाऐ दे इकी आदमिये जो अंदरे ओंदे, कने अपणे उपर हथ रखदे दिखया हे, ताकि दोबारा नजर आई जा |"
\v 13 हनन्याह जबाब दिता, "हे प्रभु, मैं इस आदमिये दे बारे च मतां सुणाया हे की इनी यरूशलेम च तेरे पबित्र लोकां सोगी बड़ा बुरा कितया हे ;
\v 14 कने ऐथू बी इसयो बड्डे याजकां दिया तरफा ला अधिकार मिलया हे, की जड़े लोग तेरा ना लेंदे न, तिना जो बनी ले |"
\v 15 प्रभुऐ तिसयो बोलया, "तू चली जा ; क्योंकि ऐ तां, होरनी जातियां, कने राज्यां, कने इस्राएलियाँ दे सामणे मेरा ना प्रगट करणे ताईं मेरा चूंणया होया बन्दा हे |
\v 16 कने मैं तिसयो दसणा हे, की मेरे नाऐ ताईं कदिया-कदिया दुख झेलणा पोंणा हे |"
\v 17 तालु हनन्याह उठी करी तिस घरे च गिया, कने तिसदे पर अपणा हथ रखी करी बोलया, "हे भाई शाऊल, प्रभु, मतलब की यीशु, जड़ा तिस रस्ते च, जिदे च तू आया था तीजो मिलया था, तिनी ई मिंजो भेजया हे, ताकि तू फिरी दिखी सके, कने पबित्र आत्मा ने परिपूर्ण होई जाऐ |"
\v 18 कने जट तिसदियां अखी ते छिलके दे पे, कने तिसयो मिलणा लगी पिया, कने तिनी उठी करी बपतिस्मा लिया,
\v 19 फिरी खांणा खाई करी जोर आया | सैह कई रोजां दीकर सैह तिना चेलयां ने रिया जड़े दमिश्क च थे |
\s दमिश्क च शाऊल दा प्रचार
\p
\v 20 कने जट आराधनालय च यीशुऐ दा प्रचार करणा लग्गी पिया, की सैह परमेश्वरे दा पुत्र हे |
\v 21 कने सारे सुणने वाले हेरान होई करी बोलणा लग्गे, "क्या ऐ से ई आदमी नी हे जड़ा यरूशलेम च जड़े इसी नाऐ जो लेंदे थे तिना जो मारदा था, कने ऐथू बी ताईं ई आया था, की तिना जो बनी करी बड्डे याजकां बाल लेई जाऐ ?"
\v 22 पर शाऊल होर बी सामर्थी होई गिया, कने इसा गल्ला दा प्रमाण देई-देई करी की ऐई मसीह हे, दमिश्क दे रेंणे बाले यहूदियां दा मु बंद करदा रिया |
\v 23 जालु मते रोज होई गे, तां यहूदियां मिली करी तिसयो मारणे दी तरकीब बणाई |
\v 24 पर तिना दी तरकीब शाऊले जो पता चली गेई, सैह तां तिसयो मारणे ताईं दिन रात फाटकां पर ताका पर रेंदे थे |
\v 25 पर राती तिसदे चेलयां तिसयो टोकरिया च बठाया, कने शहरपनाह पर लटाईकरी उतारी दिता |
\s यरूशलेम च शाऊल
\p
\v 26 यरूशलेम पुज्जी करी चेलयां सोगी मिली जाणे दा उपाय किता, पर सारे तिसते डरदे थे, क्योंकि तिना जो भरोसा नी होंदा था, की सैह बी चेला हे |
\v 27 पर बरनबासे तिसयो अपणे सोगी प्रेरितां बाल लेई जाई करी तिना जो बोलया, की इनी कियां रस्ते च प्रभु जो दिखया, कने तिसने गल्लां कितियां ; कने फिरी दमिश्क च इनी कितणिया हिम्मता ने यीशुऐ दे नाऐ दा प्रचार किता |
\v 28 सैह तिना सोगी यरूशलेम च ओंदा जांदा रिया |
\v 29 कने निधड़क होई करी प्रभु दे नाऐ दा प्रचार करदा था ; कने यूनानी बोली बोलणे बाले यहूदियां ने गल बात करदा था ; पर सैह तिसयो मारणे दी कोशिश करणा लग्गे |
\v 30 ऐ जाणी करी भाई तिसयो कैसरिया च लेई आये, कने तरतुस जो भेजी दिता |
\v 31 इयां सारे यहूदिया, कने गलील, कने सामरिया च कलीसिया जो चेन मिला, कने तिसदी तरकी होंदी गेई, कने सैह प्रभु दे डर कने पबित्र आत्मा दीया शांति या च चलदी कने बददी गेई |
\s लुधहा कने याफा च पतरस
\p
\v 32 फिरी इयां होया की पतरस हर जगा च गुमदा, तिना पबित्र लोकां बाल पुज्जा, जड़े लुद्दा च रेंदे थे |
\v 33 ओथू तिसयो ऐनियास नाऐ दा इको लकवे दा रोगी आदमी मिल्ला, सैह अंठा सालां ला मंजे पर पिया था |
\v 34 पतरसे तिसयो बोलया, "हे एनियास | यीशु मसीह तिजो ठिक करदा हे | उठ कने, अपणा बछाण चुक |" तालु सैह जट उठी खड़ुता |
\v 35 कने लुद्दा कने शारोन दे सारे रेंणे बाले तिसयो दिखी करी प्रभुऐ दे पासे फिरे |
\v 36 याफा च तबीता मतलब की दोरकास नाऐ दी इको चेली रेंदी थी, कने सैह मते भले-भले कम्म कने दान करदी थी |
\v 37 तिन्ना रोजां च ई सैह बीमार होई करी मरी गेई, कने तिना तिसयो नोहाई करी अटारिया पर रखी दिता |
\v 38 इस ताईं की लुद्दा याफा दे नेड़े था, चेलयां ऐ सुणी करी की पतरस ओथु हे तां दो आदमिये जो भेजी करी तिसने बिनती किती, "साड़े बाल ओंणे जो देर मत कर |"
\v 39 तालु पतरस उठी करी तिना सोगी चलि पिया, कने जालु पुज्जी गिया, तां सैह तिसयो अटारी पर लेई गे | कने सारियां बिधवा रोंदिया तिसदे बाल आईयां, कने जड़े कपड़े दोरकासा तिना सोगी रेंदे बणायो थे, तिना जो दसणा लगियां |
\v 40 तालु पतरसे सारयां जो बाहर करी दिता, गोडयां दे भार बेई करी प्राथना किती, कने लाशा पासे दिखी करी बोलय, "हे तबीता उठ |" तालु तिना अपणिया अखी खोली दितियां, कने पतरसे जो दिखी करी उठी बेठी |
\v 41 तिनी हथ देई करी तिसा जो उठाया कने पबित्र लोकां कने बिधवा जो सदी करी तिसयो जिन्दा दिखया |
\v 42 ऐ सारे याफा च फेली गेई, कने मतयां प्रभु पर भरोसा किता |
\v 43 कने पतरस याफा च शमौन नाऐ दे कुसकी चमड़े दा धंधा करणे बाले दे ओथु मते रोजां दीकर रिया |
\c 10
\s कुरनेलियुस दा पतरसे जो सदणा
\p
\v 1 केसरिया च कुरनेलियुस नाऐ दा इको आदमी था, सैह इतालियानी नाऐ दीया पलटना दा सूबेदार था |
\v 2 सैह भक्त था, कने अपणे सारे घराने समेत परमेश्वरे ते डरदा था, कने यहूदी लोंका जो बडा दान दिंदा था, कने बराबर परमेश्वरे ने प्राथना करदा था |
\v 3 तिनी दिने दे तिजे पहर दे बखे दर्शण च बिलकुल साफ दिखया की परमेश्वरे दा इको स्वर्गदूत मेरे बाल अंदर आई करी बोलया, "हे कुरनेलियुस |"
\v 4 तिनी तिसयो ध्याने ने दिखया कने डरी करी बोलया, "हे प्रभु क्या हे ? " तिनी तिसयो बोलया, "तेरियां प्राथना कने दान याद ताईं परमेश्वरे दे सामणे पुज्जे न |
\v 5 हुण याफा च आदमी भेजी करी शमौन जो, जिसयो पतरस बोलदे हे, सदी ले |
\v 6 सैह शमौन, चमड़े दा धंधा करणे बाले दे ओथु परोंणा हे, जिसदा घर समुद्रे बखे हे |"
\v 7 जालु सैह स्वर्गदूत जिनी तिसने गल्लां कितियाँ थियां चली गिया, तां तिनी दो सेवक, जड़े तिसदे बाल हाजिर रेंदे थे तिना चे इको भक्त स्पाईऐ जो सदया,
\v 8 कने तिना जो सारियां गल्लां दसी की याफा जो भेजया |
\s पतरसे दे दर्शण
\p
\v 9 दुऐ रोजे सैह चलदे-चलदे शेहरे बखे पुज्जे, तां दो पहर दे बखे पतरस छती पर प्राथना करणा चढ़या |
\v 10 तिसयो भूख लग्गी कने सैह कुछ खांणा चाहंदा था, कने जालु सैह बणा दे थे तां सैह बेहोश होई गिया |
\v 11 कने तिनी दिखया, की अम्बरे खुली गिया, कने इको पात्र बडिया चादरां साईं चारो कुंणा ला लटकदा, धरतिया पासे उतरा दा हे |
\v 12 जिदे च धरतिया दे हर तरा दे चारा पैरां बाले कने रेंगणेबाले जानवर कने अम्बरे दे पंछी थे |
\v 13 कने तिसयो इको अबाज सुणोई, "हे पतरस उठ, मार कने खा |"
\v 14 पर पतरसे बोलया, "नी प्रभु, कदी नी, क्योंकि मैं कदी बी कोई अपबित्र या अशुद्ध चीज नी खादियो हे |"
\v 15 फिरी दूजी बरी तिसयो अबाज सुणोई, "जड़ा कुछ परमेश्वरे शुद्ध बणाया हे, तिसयो अशुद्ध मत बोल |"
\v 16 तिन बरी इयां ई होया, तालु सैह बांडा अम्बरे जो बापस चली गिया |
\v 17 जालु पतरस अपणे मने च परशानिया च था, की ऐ जड़ा मैं ऐ दर्शण दिखे न क्या हे, तां दिखा, सैह आदमी जिना जो कुरनेलियुसे भेजया था, शमौने दे घरे दा पता लगाई करी दरबाजे पर आई खड़ोते |
\v 18 कने पुकारी करी पूछणा लग्गा, "क्या शमौन जिसयो पतरस बोलदे न, ऐथू प्रोंणा हे ?"
\v 19 पतरस तिस दर्शने दे बारे च सोचा दा ई था, की आत्मा तिसयो बोलया, "दिख, तिन आदमी तिजो तोपा दे न |
\v 20 उठी करी थले जा, कने बिना सोचया तिना सोगी चली जा, मैं ई तिना जो भेजया हे |"
\v 21 तालु पतरसे थले उतरी करी तिना आदमिया जो बोलया, "दिखा जिसयो तुसां तोपा दे न, सैह मैं ई हे, तुहाड़े ओंणे दी क्या बजा हे ?"
\v 22 तिना बोलया, "कुरनेलियुस सूबेदार जड़ा धर्मी कने परमेश्वरे ते डरने बाला कने सारिया यहूदी जाति च सुनाम आदमी हे, तिसयो इको पबित्र स्वर्गदूते ऐ बोलया हे, की तिजो अपणे घरे सदी करी तिजो ते उपदेश सुणे |
\v 23 तालु तिनी तिना जो अंदर सदी करी तिना जो रेंणे ताईं जगा दिती | कने दुऐ रोजे सैह तिना सोगी गिया, कने याफा दे भाईयां चे कुछ तिसदे सोगी चली पे |
\s कुरनेलियुस दे घरे पतरस
\p
\v 24 दुऐ रोजे सैह कैसरिया च पुज्जे, कने कुरनेलियुस अपणे रिश्तेदारां कने प्यारे दोस्तां जो किठे करिके तिना जो नियाला करा दा था |
\v 25 जालु पतरस अंदर ओआ दा था, तां कुरनेलियुस तिसने मिल्ला, कने तिसदे पैरां च पेई करी प्रणाम किता |
\v 26 पर पतरसे तिसयो चुकी करी बोलया, "खड़ा हो, मैं बी तां आदमी ई हे |"
\v 27 कने तिसने गल्लां करदे अंदर गिया, कने मतयां लोकां जो किठे दिखी करी
\v 28 तिनी बोलया, "तुसां जाणदे न, की होरनी जातियां दी संगती करणा या तिना दे ओथु जाणा बी यहूदियां ताईं अधर्म हे, पर परमेश्वरे मिंजो दसया हे कुसी बी आदमिये जो अपबित्र या अशुद्ध नी बोलणा |
\v 29 इस ताईं जालु मिंजो सदया तां बिना कुछ बोलयो चली आया | हुण मैं पूछदा हे की मिंजो कुस कम्मां ताईं सदया हे ?"
\v 30 कुरेलियुसे बोलया, "चार रोज पेहेले, इसी बगत, मैं घरे च तिजे पहर च प्राथना करा दा था, की दिखा, इको मर्द चमकीले कपड़े पेहनी करी, मेरे सामणे आई खड़ुता |
\v 31 कने बोलणा लग्गा, "हे कुरनेलियुस, तेरी प्राथना सुणी लियो हे कने तेरे दान परमेश्वरे दे सामणे याद किते गे न |
\v 32 इस ताईं कुसकी जो याफा भेजी करी शमौने जो जिसयो पतरस बोलदे न, सद | सैह समुद्रे दे बखे शमौन जड़ा चमड़े दा धंधा करणे बाले दे घरे च परोंणा हे |
\v 33 तालु मैं जट तेरे बाल लोक भेजे, कने तू खरा किता की जड़ा तू आई गिया | हुण असां सारे ऐथू परमेश्वरे दे सामणे न, ताकि जड़ा कुछ परमेश्वरे तिजो ने बोलया हे तिसयो सुणन |"
\s पतरसे दा उपदेश
\p
\v 34 तालु पतरसे मु खोली करी बोलया, हुण मिंजो पका होया, की परमेश्वर कूसदा बी पक्ष नी करदा हे,
\v 35 हर जातियां च जड़ा तिसते डरदा हे कने धर्मे दे कम्म करदा हे, सैह तिसयो खरा लगदा हे |
\v 36 जड़ा बचन तिनी इस्राएलियां बाल भेजया, जद की तिनी यीशु मसीह दे जरिये (जड़ा सारयां दा प्रभु हे) शांतिया दा सुसमाचार सुणाया,
\v 37 सैह बचन तुसां जाणदे न, जड़ा यूहन्ना दे बपतिस्मा दे प्रचारे दे बाद गलीले ते शुरू होई करी सारे यहूदिया च फेली गिया:
\v 38 परमेश्वरे कियां यीशु नासरीऐ जो पबित्र आत्मा कने सामर्थ्य ने अभिषेक किता ; सैह भलाई करदा कने जिना जो शेताने तंग कितया था, तिना सारयां जो ठिक करदा गिया, क्योंकि परमेश्वर तिसदे सोगी था |
\v 39 कने असां तिना सारे कम्मा दे गबाह न, जड़े तिनी यहूदिया दे देशे च कने यरूशलेम च बी कितयो न, कने तिना तिसयो क्रूसे पर लटकाई करी मारी दिता |
\v 40 तिसयो परमेश्वरे तिजे रोजे जिन्दा कित, कने प्रगट बी करी दितया हे |
\v 41 सारे लोकां जो नी पर तिना गबाहां जो जिना जो परमेश्वरे पेहेले ई चुंणी लिया था, मतलब की सांझो जिना मरयां चे जिन्दा होणे बाद तिसदे सोगी खादा पीता |
\v 42 कने तिनी सांझो हुक्म दिता की प्रचार करा कने गबाई दीया, की ऐ सेई हे जिसयो परमेश्वरे जिंदे कने मरयां दा न्यायी बणाया हे |
\v 43 तिसदी सारे भविष्यद्वक्ता गबाई दिंदे न की जड़ा कोई तिसदे पर भरोसा करगा तिसयो तिसदे नाऐ ने पापां जो माफी मिलणी हे |
\s होरनी जातियां पर पबित्र आत्मा उतरणा
\p
\v 44 पतरस ऐ गल्लां बोला दा ई था की पबित्र आत्मा बचन सुणने बालयां पर उतरी आई |
\v 45 कने जितणे बी खतना कितयो विशवासी पतरससे सोगी आयो थे, सैह सारे हेरान होए की होरनी जातियां पर बी पबित्र आत्मा दा ज्ञान दिता हे |
\v 46 क्योंकि तिना जो भांति-भांति दियां बोलियां कने परमेश्वरे दी बड़ाई करदे सुणाया | इस पर पतरसे बोलया,
\v 47 "क्या इना जो हुण कोई पांणिऐ ने रोकी सकदा हे की इना जो बपतिस्मा ना मिल्ले, जिना जो साड़े साईं पबित्र आत्मा मिलियो हे ?"
\v 48 कने तिनी हुक्म दिता की तिना जो यीशु मसीह दे नाऐ ने बपतिस्मा दीया | तालु तिना तिसने बिनती किती की थोड़े रोज होर रेई जा साड़े सोगी |
\c 11
\s पतरसे दा अपु अपणे कम्मा दा स्पष्टीकरण
\p
\v 1 प्रेरितां कने भाईयां जड़े यहूदिया च थे तिना सुणाया, की होरनी जातियां बी परमेश्वरे दा बचन मनी लिया हे |
\v 2 कने जालु पतरस यरूशलेम च आया, तां जिना दा खतना होया था सैह लोक गल्लां करणा लग्गे,
\v 3 "तू खतनारहित लोकां दे ऐथू जाई करी तिना सोगी खादा |"
\v 4 तालु पतरसे तिना जो शुरू ला सारियां गल्लां सुणाईयां ;
\v 5 "मैं याफा शेहरे च प्राथना करा दा था, कने बेहोश होई करी इको दर्शण दिखया, की इको पात्र, बडिया चादरी साईं चारो कुंणा ते लटकया होया, अम्बरे ते उतरी करी मेरे बाल आया |
\v 6 जालु मैं तिस पर ध्यान दिता, तां मैं धरतिया दे चारा पैरां बाले कने जंगली जानवर कने रेंगणे बाले जीव कने अम्बरे दे पंछी दिखे ;
\v 7 कने ऐ अबाज बी सुणी, 'हे पतरस उठ मार कने खा |'
\v 8 मैं बोलया नी ; क्योंकि कोई अपबित्र या अशुद्ध चीज मेरे मुऐ च कदी नी गेई |'
\v 9 इसदे जबाब च अम्बरे ते दूजी अबाज आई, 'जड़ा कुछ परमेश्वरे शुद्ध बणाया हे, तिसयो अशुद्ध मत बोल |'
\v 10 तिन बरी ऐदया होया, तालु सारा कुछ अम्बरे पासे दोबारा चली गिया |
\v 11 कने दिखा, जट तिन आदमी जड़े कैसरिये मेरे बाल भेजयो थे, तिसदे घरे दे दरबाजे पर आई खड़ो ते, जिस घरे असां थे |
\v 12 तालु आत्मा मिंजो बेझिझक तिना सोगी चली जाणे जो बोलया, कने ऐ छे भाई बी मेरे सोगी चली पे, कने असां तिस आदमिये दे घरे पुज्जी गे |
\v 13 कने तिनी दसया, की मैं स्वर्गदूते जो अपणे घरे खड़ुतया दिखया, जिनी मिंजो बोलया, 'याफा जो इको आदमी भेजी करी शमौने जो जिसयो पतरस बोलदे न, सदी ले |
\v 14 तिनी तिजो ने ऐसियां गल्लां बोलणियां न, जिना ने तू कने तेरे सारे घराने दा उद्धार होणा हे |'
\v 15 जालु मैं गल्लां करणा लग्गा तां पबित्र आत्मा तिना पर तियां ई उतरी, जियां शुरू च सांझो पर उतरियो थी |
\v 16 तालु प्रभु दा सैह बचन मिंजो याद आया, जड़ा तिनी बोलया, 'यूहन्ना तां पांणिऐ ने बपतिस्मा दिता, पर तुहान्जो पबित्र आत्मा ने बपतिस्मा मिलणा हे |'
\v 17 जद की परमेश्वरे तिना जो बी से ई दान दिता, जड़ा सांझो प्रभु यीशु मसीह दे नाऐ पर भरोसा करणे ने मिल्ला, तां मैं कुण था जड़ा परमेश्वरे जो रोकी सकदा था ?"
\v 18 ऐ सुणी करी, सैह चुप रे, कने परमेश्वरे दी बड़ाई करी बोलणा लग्गे, "तां परमेश्वरे होर जातियां जो बी जिंदगियां ताईं मन बदलने दा दान दिता हे |"
\s अन्ताकिया दी कलीसिया
\p
\v 19 जड़े लोग तिस दुखे दे मारे जड़ा स्तिफनुसे दीया बजा ने पिया था, तितर बितर होई गियो थे, सैह गुमदे-गुमदे फीनोके कने साइप्रस कने अन्ताकिया च जाई रे, पर यहूदियां जो छडी करी कुसी जो बी बचन नी सुणादें थे |
\v 20 पर तिना च कुछ साईप्रस बासी कने कुरेनी थे, जड़े अन्ताकिया च आई करी यूनानियां जो प्रभु यीशु दे सुसमाचार दियां गल्लां सुणाणा लग्गे |
\v 21 कने प्रभु दा हथ तिना पर था, कने मते लोग भरोसा करिके प्रभु दे पासे फिरे |
\v 22 तालु तिना दी चर्चा यरूशलेम दी कलीसिया च सुणने जो आई, कने तिना बरनबास जो अन्ताकिया भेजया |
\v 23 सैह ओथु पुज्जी करी, कने परमेश्वरे दा अनुग्रेह जो दिखिकरी खुश होया, सारयां जो उपदेश दिता की तन मन लगाई करी प्रभु ने लिपटी रिया |
\v 24 क्योंकि सैह इको खरा आदमी था, कने पबित्र आत्मा कने भरोसे ने परिपूर्ण था, कने होर मते लोक प्रभु ने आई मिल्ले |
\v 25 तालु सैह शाऊल जो तोपणे ताईं तरतुस जो चली गिया |
\v 26 कने जालु तिस ने मिल्ला तां तिसयो अन्ताकिया जो लेई आया, कने इयां होया की सैह इको साले दीकर कलीसिया सोगी मिलदे कने मते लोकां जो उपदेश दिंदे रे, कने चेलयां जो सारयां ला पेले अन्ताकिया च ई मसिही बोलया |
\v 27 तिना रोजां च कई भविष्यद्वक्ता यरूशलेम ला अन्ताकिया जो आऐ |
\v 28 तिना चे अगबुसे खड़े होई करी आत्मा दिया प्रेरणा ने ऐ दसया, की सारे संसारे च अकाल पोंणा हे, कने सैह अकाल क्लौदियुस दे बेले च पिया |
\v 29 तालु चेलयां फेसला किता की हर इको अपणिया-अपणिया पुन्जिये दे अनुसार यहूदिया दे रेंणे बाले भाईयां दे सेवा ताईं कुछ भेजन |
\v 30 कने तिना इयां ई किता, कने बरनबास कने शाऊल दे हथे प्राचीनों बाल कुछ भेजी दिता |
\c 12
\s पतरसे दी जेला ते अजादी
\p
\v 1 तिस बगत हेरोदेसे दे राजे कलीसिया दे कई आदमियां जो दुख देंणे ताईं तिना पर हथ पाऐ |
\v 2 तिनी यूहन्ना दे भाई याकुबे जो तलवार ने मरवाई दिता |
\v 3 जालु तिनी दिखया, की यहूदी लोक इसदे खुश होंदे न, तां तिनी पतरसे जो बी पकड़ी लिया | सैह दिन अखमीरी रोटिया दे दिन थे |
\v 4 कने तिनी तिसयो पकड़ी कर जेला च पाया, कने रखबालिया ताईं, चार-चार सपाईयां दे चारा पेरयां च रखया, इसा मनसा ने की तिसयो फसह दे बाद तिसयो लोकां दे सामणे लोऐ |
\v 5 जेला च पतरसे दी रखबाली होआ दी थी, पर कलीसिया तिसदे ताईं लौ लगाई करी परमेश्वरे ते प्राथना करा दी थी |
\v 6 कने जालु हेरोदेस तिसयो तिना दे सामणे लोंणे बाला था तिसा राती पतरस दों सुंगला ने बनया होया, दों स्पाईयां दे बिच सुतया था, पहरे दार दरबाजे पर जेला दी रखबाली करा दे थे |
\v 7 तां दिखा, प्रभु दा इको स्वर्गदूत आई खड़ोता कने तिसा कोठरियां च इको लौ चमकी, कने तिनी पतरसे दियां पसलिया पर हथ मारी करी तिसयो जगाया, कने बोलया, "उठ, जल्दी कर |" कने तिसदे हथां ते सुंगल खुली करी पेई गे |
\v 8 तालु स्वर्गदूते तिसयो बोलया, "लके बन, कने अपणे जुतयां पाई ले |" तिनी तियां ई किता, फिरी तिनी तिसयो बोलया, "अपणे कपड़े पाई करी मेरे पिच्छे चली पो |"
\v 9 सैह निकली करी तिसदे पिच्छे चली पिया, पर सैह ऐ नी जाणदा था की जड़ा कुछ स्वर्गदूत करा दा हे, सच्च हे की, पर सैह ऐ समझा दा था की मैं दर्शण दिखा दा हे |
\v 10 तालु सैह पेहेले कने दुऐ पहरे ते निकली करी तिस लोहे दे फाटके पर पुज्जे, जड़ा शेहरे पासे हे | सैह तिना ताईं अपु ही खुली गिया, कने सैह निकली करी इकी गलिया च होई करी गे, इतणे च स्वर्गदूत तिसयो छडी करी चली गिया |
\v 11 तालु पतरसे सचेत होई करी बोलया, "हुण मैं सच्च जाणी गिया हे की प्रभुऐ अपणा स्वर्गदूत भेजी करी मिजों हेरोदेस दे हथे ला छुड़ाया लिया हे, कने यहूदियां दी सारी आ स तोड़ी दिती |"
\v 12 ऐ सोची करी, सैह तिस यूहन्ना दी माता मरियम दे घरे आया, जिसयो मरकुस बोलदे न | ओथु मते लोक किठे होई करी प्राथना करा दे थे |
\v 13 जालु तिनी फाटके दी खिड़की खड़काई तां रुदे नाऐ दी इको दासी सुणने ताईं आई |
\v 14 कने पतरसे दी अबाज पछेणी करी, खुशिया ने तिना फाटक नी खोलया, पर दोड़ी करी अंदर गेई, कने दसया की पतरस दरबाजे पर खड़ोतया हे |
\v 15 तिना तिसा जो बोलया, "तू पागल हे | "पर तिना दृढ़ता ने बोलया की सैह ई हे, तालु तिना बोलया, "तिसदा स्वर्गदूत होणा |"
\v 16 पर पतरस खड़कांदा ई रिया कने तिना खिड़की खोली, कने तिसयो दिखी करी हेरान रेई गे |
\v 17 तालु तिनी तिना जो इशारा किता की चुप रिया, कने तिनी दसया की प्रभुऐ कियां मिंजो जेला ला कडी लेई आंदा हे | फिरी बोलया, "याकूब कने भाईयां जो ऐ गल दसी दिनयो |" तालु निकली करी दुईयां जगा जो चली गिया |
\v 18 ब्यागा सपाईयां च बड़ी हलचल होणा लग्गी की पतरस कतां गिया |
\v 19 जालु हेरोदेसे तिसयो तोपया कने नी मिल्ला, तां पहरे दारां दी जांच करिके हुक्म दिता की तिना जो मारी दिया, कने सैह यहूदिया जो छडी करी कैसरिया जाई करी रेंणा लगा |
\s हेरोदेस दी मौत
\p
\v 20 हेरोदेस सूर कने सैदा दे लोकां ला बड़ा ना खुश था | सैह सारे इको चित होई करी तिसदे बाल आये कने बलास्तुस जो जड़ा राजे दा कर्मचारी था, मनाई करी मेल करणा चाया, क्योंकि राजे दे देशे ने ई तिना दे देशे दा पालण पोशण होंदा था |
\v 21 दसयो रोजे च हेरोदेस राज कपड़े पाई करी सिहांसने पर बैठा, कने तिना जो व्याख्यान देंणा लगा |
\v 22 कने लोक बोली पे, "ऐ तां आदमिये दा नी परमेश्वरे दा बचन हे |"
\v 23 तिसी बेले प्रभुऐ दे इकी स्वर्गदूते जट आईकरी तिसयो मारया क्योंकि तिनी परमेश्वरे दी महिमा नी किती कने तिसदे शरीरे च कीड़े पेई गे कने सैह मरी गिया |
\v 24 पर परमेश्वरे दा बचन बददा कने फेलदा गिया |
\v 25 जालु बरनबास कने शाऊल अपणि सेवा पुरी करी बैठे तां यूहन्ना जो जिसयो मरकुस बोलदे न, सोगी लेई करी यरूशलेम ला बापस आये |
\c 13
\s बरनबास कने शाऊल दा भेजया जाणा
\p
\v 1 अन्ताकिया दी कलीसिया च केई भविष्यद्वक्ता कने उपदेशक थे ; मतलब की बरनबास कने शमौन जिसयो निगर बोलदे न ; कने लुकियुस कुरेनी, कने चौथाई देशे दे राजे दा दूध भाई मनाहेम कने शाऊल |
\v 2 जालु सैह बरत रखी करी प्रभु दी उपासना करा दे थे, तां पबित्र आत्मा बोलया, "मेरे ताईं बरनबास कने शाऊल जो तिस कम्मां ताईं अलग करा जिदे ताईं मैं तिना जो सदया हे |
\v 3 तालु तिना बरत कने प्राथना करिके कने तिना पर हथ रखी करी तिना जो विदा किता |
\s पौलुस दी पेहली प्रचार-यात्रा
\p
\v 4 सैह पबित्र आत्मा दे भेजयो सिलुकिया जो गे, कने ओथु ते जहाजे पर चढ़ी करी साइप्रस जो चली गे |
\v 5 सलमीस च पुज्जी करी, परमेश्वरे दा बचन यहूदियां दे आराधनालय च सुणाया, कने यूहन्ना तिसदा सेवक था |
\v 6 कने तिस सारे टापूऐ चे होंदे होए, पाफुस दीकर पुज्जे | ओथु तिना जो बाहर-यीशु नाऐ दा इको जादूगर मिल्ला जड़ा यहूदी कने झूठा भविष्यद्वक्ता था |
\v 7 सैह हाकिम सिरगियुस पौलुसे सोगी था, जड़ा समझदार (बुद्धिमान) आदमी था | तिनी बरनबास कने शाऊल जो अपणे बाल सदी करी परमेश्वरे दा बचन सुणना चाया |
\v 8 पर इलिमास जादूगरे, क्योंकि ऐ ई तिसदे नाऐ दा मतलब (अर्थ) हे तिना दा सामणा करिके, हाकिमे जो भरोसा करणे ते रोकणा चाया |
\v 9 तालु शाऊले जिसदा ना पौलुस बी हे, पबित्र आत्मा ने परिपूर्ण होई करी तिसदे पासे नजरा भरी करी दिखी करी बोलया,
\v 10 "हे सारे कपट कने चलाकिया ने भरे होए शेताने दिया ओलादो, सकल धर्मे दे दुशमणो, क्या तुसां प्रभु दे सीधे रसत्यां जो ढेरा करणा नी छडणा हे ?
\v 11 हुण दिख, प्रभु दा हथ तीजो पर पिया हे, कने तू थोड़े टेमे ताईं अन्ना रेंणा कने सूरजे जो नी दिखणा |" तालु जट धुंधलापन कने तिसदे अग्गे नेहेरा होई गिया, कने सैह तां तू टटोलणा लग्गा ताकि कोई तिसदा हथ पकड़ी करी लेई चले |
\v 12 तालु हाकिमे जड़ा कुछ होया था, दिखी करी कने प्रभु दे उपदेश ला हेरान होई करी भरोसा किता |
\s पिसिदिया दे अन्ताकिया च
\p
\v 13 पौलुस कने तिसदे साथी पाफुस ते जहाज खोली करी पंफुलिया दे पिराग च आये, कने यूहन्ना तिना जो छडी करी यरूशलेम जो बापस आई गिया |
\v 14 कने पिरागा ते अंगे चली करी पिसिदिया दे अन्ताकिया च पुज्जे, कने सब्ते दे रोजे च आराधनालय च जाई करी बैठी गे |
\v 15 व्यवस्था कने भविष्यद्वक्तां दी कताबा ते पढ़ने बाद आराधनालय दे सरदारां तिना जो बोली भेजया, "हे भाईयो, अगर लोकां दे उपदेश ताईं तुहाड़े मने च कोई गल हे तां बोला |"
\v 16 तालु पौलुसे खड़े होई करी बोलया कने हथे ने इशारा करिके बोलया, "हे इस्राएलियों, कने परमेश्वरे ते डरने बाल्यों, सुणां:
\v 17 इना इस्राएली लोकां दे परमेश्वरे साड़े बाप दादयां जो चूंणी लिया हे, कने जालु ऐ मिसर देशे दे परदेसी होई करी रेंदे थे, तां तिना दी तरकी किती ; कने जोरे बाली बाईं ने कडी लांदा |
\v 18 कने सैह कोई चालियां साला दीकर बणे च तिना दी सेंहदा रिया,
\v 19 कने कनान देशे च सत जातियां जो खत्म करिके तिना दा देश लगबग साडे चार सो सालां च इना दी मिरासा च करी दिता |
\v 20 इसदे बाद तिनी शमूएल भविष्यद्वक्ता दीकर तिना च न्यायी बणाया |
\v 21 तिसदे बाद तिना इको राजा मंगया, तालु परमेश्वरे चालियां सालां ताईं बिन्यामिन दे गोत्रे चे इको आदमी मतलब की किशे दे पुत्रे शाऊले जो तिना दा राजा बणाया |
\v 22 फिरी तिसयो अलग करिके दाऊदे जो तिना दा राजा बणाया जिदे बारे च तिनी गबाई दिती, 'मिंजो इको आदमी, यिशै दा पुत्र दाऊद, मेरे मने दे अनुसार मिली गिया हे | तिनी मेरियां सारियां इच्छा पुरियां करणियां |'
\v 23 तिसदे ई बंशे चे परमेश्वरे अपणिया प्रतिज्ञा दे अनुसार इस्राएले दे बाल इको उद्धारकर्ता मतलब की यीशु भेजया |
\v 24 जिदे ओंणे ला पेहेले युहन्ने सारे इस्राएलियां जो मन बदलने दे बपतिस्मा दा प्रचार किता |
\v 25 जालु यूहन्ना अपणी सेवा पुरिया करणे पर था, तां तिनी बोलया, 'तुसां क्या समझदे न ? मैं से नी हे | दिखा, मेरे बाद इको ओंणे बाला हे, जिसदे पैरां दे जुतयां दे तस्मे खोलणे जोग बी नी हे मैं |'
\v 26 "हे भाईयों, तुसां जड़े अब्राहमे दी ओलाद न ; कने तुसां जड़े परमेश्वरे ते डरदे न, तुहाड़े बाल इस उद्धारे दा बचन भेजया हे |
\v 27 क्योंकि यरूशलेम दे रेंणे बाले कने तिना दे सरदारां ना तिसयो पछेणया, कने ना भविष्यद्वक्ताआं दियां गल्लां समझियां, जड़ियां हर सब्ते दे रोजे पढ़िया जान्दियाँ न, ताईं तां तिसयो दोषी बोली करी तिना जो पूरा किता |
\v 28 तिना जो तिसदे च तिसयो मारणे जोगा कोई दोष नी मिल्ला, तमि तिना पिलातुसे ने बिनती किती, की तिसयो मारी दे |
\v 29 कने जालु तिना तिसदे बारे च लिखियाँ सारियां पुरियां कितियां, तां तिसयो क्रूसे ते उतारी करी कबरां च रखया |
\v 30 पर परमेश्वरे तिसयो मरयां चे जिन्दा किता,
\v 31 कने सैह तिना जो जड़े तिसदे सोगी गलील ते यरूशलेम आयो थे, तिना जो मते रोजां दीकर मिलदा रिया ; लोकां दे सामणे हुण सैह ई तिसदे गबाह न |
\v 32 असां तुहान्जो ने तिसा प्रतिज्ञा दे बारे च जड़ी बाप दादयां ने कितियो थी, ऐ सुसमाचार सुणादें न,
\v 33 की परमेश्वरे यीशुऐ जो जिन्दा करिके, से ई प्रतिज्ञा साड़िया ओलादी ताईं पुरी किती ; जियां दूजे भजने च लिखया हे, 'तू मेरा पुत्र हे, अज मैं ई तिजो जमया हे |'
\v 34 कने तिसदे इस तरीके ने मरयां चे जिन्दा करणे दे बारे च बी, की सैह कदी ना सड़े, तिनी इयां बोलया हे, 'मैं दाऊदे दी पबित्र कने अटल कृपा तुसां पर करगा |"
\v 35 इस ताईं तिनी इको होर भजने च बी बोलया हे, 'तू अपणे पबित्र जने जो सड़ना नी देणा हे |'
\v 36 क्योंकि दाऊद तां परमेश्वरे दिया इच्छा दे अनुसार अपणे बगते ने सेवा करिके सोई गिया, कने अपणे बाप दादयां बाल जाई रिया, कने सड़ी बी गिया |
\v 37 पर जिसयो परमेश्वरे जिन्दा किता, सैह सड़या नी |
\v 38 इस ताईं, हे भाईयो ; तुसां जाणी लिया की इदे ने ही पापां दी माफिया दा समाचार तुहान्जो मिलदा हे |
\v 39 कने जिना गल्लां ने तुसां मुसा दीया व्यवस्था ने निर्दोष नी होई सकदे थे, तिना सारयां ने हर इको भरोसा करणे बाला तिसने निर्दोष होंदा हे |
\v 40 इस ताईं ध्यान रखा, इयां नी होऐ, की जड़ा भविष्यद्वक्तां दीया कताबा च लिखया हे, तुसां पर आई पोऐ:
\v 41 'हे निंदा करणे बालयो, दिखा, हेरान होआ, कने खत्म होई जा ; क्योंकि मैं तुहाड़े दिना च इको कम्म करदा हे ; ऐसा कम्म, की अगर कोई तुसां ने तिसदी चर्चा करे, तां तुसां कदी भरोसा नी करणा '|"
\v 42 तिना जो बाहर निकलदे बेले लोक तिना ने बिनती करणा लग्गे, की अगले सब्ते दे रोजे ऐ गल्लां सांझो दोबारा सुणानयो |
\v 43 जालु सभा उठी गेई तां यहूदियां कने यहूदी मते च आयो भक्तां चे मते पौलुस कने बरनबासे पिच्छे चली पे, कने तिना तिन्ना जो गल्लां करिके समझाया, की परमेश्वरे दे अनुग्रेह च बणी रिया |
\s पौलुस दे जरिये होर जातियां च प्रचार दी शुरुआत
\p
\v 44 अगले सब्ते दे रोज शेहरे दे सारे लोक परमेश्वरे दा बचन सुणने जो किठे होए |
\v 45 पर यहूदी भिड़ा जो दिखी करी डाह ने भरी गे, कने निंदा करदे होए पौलुसे दियां गल्लां दे बिरोध च बोलणा लग्गे |
\v 46 तालु पौलुस कने बरनबासे बिना डरयो बोलया, "जरूरी था, की परमेश्वरे दा बचन पेहेले तुहान्जो सुणाया जांदा, पर जद की तुसां तिसयो दूर करदे न, कने अपणे जो अनन्त जिन्दगियां जोगा नी समझदे न, तां दिखा, असां होरनी जातियां पासे चले न |
\v 47 क्योंकि प्रभुऐ ऐ हुक्म दितया हे, 'मैं तिजो होरनी जातियां ताईं ज्योति बणाया हे, ताकि तू धरतिया दे छोर दीकर उद्धारे दा दरबाजा बणे '|"
\v 48 ऐ सुणी करी होर जातियां खुश होइयां, कने परमेश्वरे दे बचने दी बड़ाई करणा लग्गे, कने जितणे अनन्त जिन्दगियां ताईं बणायो थे, तिना भरोसा किता |
\v 49 तालु प्रभु दा बचन तिस देशे च सारे पासे फेलणा लग्गा |
\v 50 पर यहूदियां भक्त कने कुलीन जनानिया जो कने शेहरे दे बड्डे लोकां जो भड़काया, कने पौलुस कने बरनबास पर हमला करवाई करी तिना जो सीमा दे बार कडी दिता |
\v 51 तालु सैह तिना दे सामणे अपणे पैरां दी धुड़ झाड़ी करी इकुनियम जो चली गे |
\v 52 कने चेले खुशिया ने कने पबित्र आत्मा ने परिपूर्ण होंदे रे |
\c 14
\s इकुनियुस च पौलुस कने बरनबास
\p
\v 1 इकुनियम च ऐसा होया की सैह यहूदियाँ दे आराधनालय च सोगी-सोगी गे, कने ऐसियां गल्लां कितियां, की यहूदियाँ कने यूनानियां दोंना चे मतयां भरोसा किता |
\v 2 पर भरोसा ना करणे बालयां यहूदियां होरनी जातियां दे मन भाईयां दे खिलाफ च भड़काए, कने तिना च दुशमणी पैदा करी दिती |
\v 3 कने सैह मते रोजां दीकर ओथु रे, कने प्रभु दे भरोसे पर हिम्मता ने गल्लां करदे थे: कने सैह तिना दे हथे ते निशाण कने अनोखे कम्म करवाई करी अपणे अनुग्रेह दे बचना पर गबाई दिंदा था |
\v 4 पर शेहरे दे लोकां च फुट पेई गियो थी, इसने कितणे ई तां यहूदियाँ दे पासे, कने कितणे ई प्रेरितां दे पासे होई गे |
\v 5 पर जालु होर जातियां कने यहूदी तिना दी बेजती कने पथर मारणे ताईं अपणे सरदारां समेत तिना पर पिच्छे दोड़े |
\v 6 तां सैह इसा गल्लां जो जाणी गे, कने लुकाउनिया दे लुस्त्रा कने दिरबे शेहरां च, कने अखे बखे दे प्रदेशां च नठी गे |
\v 7 कने ओथु सुसमाचार सुणाणा लग्गे |
\s लुस्त्रा कने दिरबे च
\p
\v 8 लुस्त्रा च इको आदमी बैठया था, तिसदे पैर कमजोर थे | सैह जन्मे ते ई लगड़ा था, कने कदी नी चलया था |
\v 9 सैह पौलुस जो गल्लां करदे सुंणा दा था कने पौलुसे तिसदे पासे नजरां भरी करी दिखया की इसयो ठिक होई जाणे दा भरोसा हे |
\v 10 कने जोरे ने बोलया, "अपणे पैरां भार सीधा खड़ा हो |" तालु सैह उछली करी चलणा फिरणा लगी पिया |
\v 11 लोकां पौलुस दा ऐ कम्म दिखी करी लुकाउनिया बोलिया च जोरे ने बोलया, "देवता आदमिये दे रुपे च साड़े बाल आया हे |"
\v 12 कने तिना बरनबास जो ज्यूस, कने पौलुस जो हिरमेस बोलया क्योंकि ऐ गल्लां करणे च मेन था |
\v 13 कने ज्यूसे दे तिस मंदरे दा पुजारी तिना दे शेहरे दे सामणे था, दांद कने फुलां दे हार फाटकां पर आंणी करी लोकां सोगी बलिदान करणा चाहंदा था |
\v 14 पर बरनबास कने पौलुस प्रेरितां जालु सुणाया, तां अपणे कपड़े फाड़ी करी, कने भिड़ा पासे चली गे, कने पुकारी करी बोलणा लग्गे,
\v 15 "हे लोको, तुसां क्या करदे न ? असां बी तुहाड़े साईं दुखे सूखे दे भोगी आदमी न, कने तुहान्जो सुसमाचार सुणादे न, ताकि तुसां इना बेकार दियां चीजा ला अलग होई करी जिंदे परमेश्वरे पासे फिरा, जिनी स्वर्ग कने धरती कने समुंद्रे कने जड़ा कुछ तिना च हे बणाया हे |
\v 16 तिनी बीते बकते च सारियां जातियां जो अपणे-अपणे रस्ते चलणा दिता |
\v 17 तमि तिनी अपणे आपे जो बे-गबाह नी छडया ; पर सैह भलाई करदा रिया, कने अम्बरे ते बरखा कने फलां बाली रित देई करी तुहाड़े मने जो खांणा कने खुशियां ने भरदा रिया |"
\v 18 ऐ बोली करी बी तिना लोकां जो बड़ी मुशकिला ने रोकया की तिना ताईं बलिदान मत करा |
\v 19 पर कितणे ई यहूदियाँ अन्ताकिया कने इकुनियम ते आईकरी लोकां जो अपणे पासे करी लिया, कने पौलुसे जो पथरा ने मारया कने तिसयो मरया समझी करी घसीटी करी शेहरे बाहर लेई गे |
\v 20 पर जालु चेले तिसदे चारो पासे आई खड़ोते, तां सैह उठी करी शेहरे जो गिया कने दुऐ रोजे बरनबासे सोगी दिरबे जो चलि गिया |
\s सीरिया दे अन्ताकिया जो बापस ओणा
\p
\v 21 कने सैह तिस शेहरे दे लोकां जो सुसमाचार सुणाई करी, कने मते चेले बणाई करी, लुस्त्रा कने इकुनियम कने अन्ताकिया जो बापस आऐ |
\v 22 कने चेलयां दे मने जो स्थिर करदे रे कने ऐ उपदेश दिंदे थे की भरोसे च बणी रिया, कने ऐ बोलदे थे, "सांझो मते दुख झेली करी परमेश्वरे दे राज्य च प्रवेश करणा होणा |"
\v 23 कने तिना हर इको कलीसिया च तिना ताईं प्राचीन बणाऐ, कने प्राथना कने बरत करिके तिना जो प्रभु दे हथे च सोंपया जिदे पर तिना भरोसा कितया था |
\v 24 कने पिसिदिया ते होंदे होए सैह पंफूलिया जाई पुज्जे ;
\v 25 कने पिराग च बचन सुणाई करी अतलिया च आऐ |
\v 26 कने ओथु ते जहाजे पर अन्ताकिया गे जिथू सैह तिस कम्मां ताईं जड़ा तिना पूरा कितया था तिसयो परमेश्वरे दे अनुग्रेह च देई गे |
\v 27 ओथु पुज्जी करी तिना कलीसिया किठी किती कने दसया, की परमेश्वरे साड़े सोगी होई करी कदे बड्डे-बड्डे कम्म कित्यो न | कने होर जातियां ताईं उद्धार दे दरबाजे खोली दिते |
\v 28 कने सैह चेलयां सोगी मते रोज रे |
\c 15
\s यरूशलेम दी सभा
\p
\v 1 फिरी कुछ लोक यहूदिया ते आई करी भाईयां जो सिखाणा लग्गे: "अगर मुसा दे रिबाजे ने तुहाड़ा खतना ना हो तां तुहाड़ा उद्धार नी होई सकदा |"
\v 2 जालु पौलुस कने बरनबास दा तिना ने बड़ा मतभेद कने बेहस होई तां ऐ बोलया गिया, की पौलुस कने बरनबास, कने तिना चे कुछ आदमी इसा गल्लां दे बारे च प्रेरितां कने प्राचीना दे बाल यरूशलेम जो जा |
\v 3 कलीसिया तिना जो थोड़ी दुरे दीकर पूजाया, कने सैह फीनीके कने सामरिया ते होंदे होए होरनी जातियां दे मने जो बदलने दा समाचार सुणादे गे, कने सारे भाईयां जो बडा खुश किता |
\v 4 जालु सैह यरूशलेम च पुज्जे, तां कलीसिया कने प्रेरित कने प्राचीन तिना ने खुशिया ने मिल्ले, कने तिना दसया की परमेश्वरे तिना सोगी होई करी कदे-कदे कम्म किते थे |
\v 5 पर फरीसियां दे पंथे चे जिना भरोसा कितया था, तिना चे कितणयां ई उठी करी बोलया, "तिना जो खतना कराणे कने मुसा दी व्यवस्था जो मनणे दा हुक्म देंणा चाईदा |"
\v 6 तालु प्रेरित कने प्राचीन इसा गल्लां दे बारे च बिचार करणे ताईं किठे होए |
\v 7 तालु पतरसे बड़ा वाद-विवाद होई जाणे बाद खड़ोई करी तिना जो बोलया, "हे भाईयो, तुसां जाणदे न, की मते रोज होए न, की परमेश्वरे तुसां चे मिंजो चूंणी लिया हे, ताकि मेरे मुऐ ने होर जातियां सुसमाचार दा बचन सुणी करी भरोसा करन |"
\v 8 कने मने जो जांचणे बाले परमेश्वरे तिना जो बी साड़े साईं पबित्र आत्मा देई करी तिना दी गबाई दिती हे ;
\v 9 कने भरोसे ने तिना दे मन शुद्ध करी की सांझो च कने तिना च कोई बी भेद नी रखया |
\v 10 तां हुण तुसां कजो परमेश्वरे जो परखदे न | की चेलयां दे मुंडे पर ऐसा जुआ रखा, जिसयो ना साड़े बाप दादे चुकी सकदे थे कने ना असां चुकी सकदे न |
\v 11 हाँ साड़ा ऐ तां पक्का हे की जियां तिना जो प्रभु यीशुऐ दे अनुग्रेह ने उद्धार मिलणा हे, तियां ई सांझो बी मिलणा हे |"
\v 12 तालु सारी सभा चुप चाप होई करी बरनबास कने पौलुस दी सुणना लग्गी, की परमेश्वरे तिना ने होरनी जातियां च कदे-कदे बड्डे निशाण कने अनोखे कम्म दसे न |
\v 13 जालु सैह चुप होए, तां याकूब बोलणा लग्गा, "हे भाईयो, मेरी सुंणा |
\v 14 शमौने दसया, की परमेश्वरे पेहले पेहल होर जातियां पर कदेई कृपा दृष्टि किती, ताकि तिना चे अपणे नाऐ ताईं इको लोक बणाई ले |
\v 15 कने इसने भविष्यद्वक्तां दियां गल्लां बी मिलदियां न, जियां लिखया हे,
\v 16 'इसदे बाद मैं फिरी आई करी दाऊदे दा पिया डेरा चुकणा, कने तिसदे खंडरां जो फिरी बणाणा हे, कने तिसयो खरेड़ना हे,
\v 17 इस ताईं तां बचयो आदमी, मतलब की, सारियां होर जातियां जिना जो मेरे नाऐ ने बोलदे न, प्रभु जो तोपन,
\v 18 ऐ से ई प्रभु बोलदा हे जड़ा संसार बणने ते इना गल्लां दा समाचार दिंदा आया हे |'
\v 19 इस ताईं मेरा बिचार ऐ हे, की होर जातियां चे जड़े लोक परमेश्वरे दे पासे ओंदे न, असां तिना जो दुख ना देंन ;
\v 20 पर तिना जो लिखी भेजन, की मूर्तियां दी अशुद्धता कने व्यभिचार कने गल्ला घोटयो दे मिट ते कने खूने ला दूर रेंन |
\v 21 क्योंकि पूराणे टेमे ते शेहरे-शेहरे च मुसा दिया व्यवस्था दे प्रचार करणे बाले होंदे आये न, कने सैह हर सब्ते दे रोजे आराधनालय च पढ़ियान जांदियां हे |"
\s होर जातियां दे बिश्वासियाँ जो पत्र
\p
\v 22 तालु सारिया कलीसिया कने प्रेरितां कने प्राचीना जो खरा लग्गा, की अपणे चे कुछ आदमियां चूंणे, मतलब यहूदा, जिसयो बरअब्बा बोलदे न, कने सिलास जो जड़ा भाईयां दा मुखिया था, कने तिना जो पौलुस कने बरनबासे दे सोगी अन्ताकिया जो भेजन |
\v 23 कने तिना तिन्ना दे हथ ऐ लिखी भेजया, "अन्ताकिया कने सीरिया कने किलिकिया दे रेंणे बाले भाईयां जो जड़े होर जाती दे न, तिना जो प्रेरितां कने प्राचीन भाईयां दा नमस्कार |
\v 24 असां सुणाया हे की, सांझो चे कुनी जाई करी, तुसां जो अपणियां गल्लां ने डराई दितया हे ; कने तुहाड़े मन बदली दिते न पर असां तिना जो हुक्म नी दितया था |
\v 25 इस ताईं असां इको सलाह करिके ऐ ठिक समझया, की चूंणयों आदमियां जो अपणे प्यारे बरनबास कने पौलुसे दे सोगी तुहाड़े बाल भेजन |
\v 26 ऐ तां ऐसे आदमी न, जिना अपणे प्राण साड़े प्रभु यीशु मसीह दे नाऐ ताईं जोखमे च पायो न |
\v 27 कने असां यहूदा कने सीलास जो भेजया हे, जिना अपणे मुऐ ते बी ऐ गल्लां बोली देंणियां न |
\v 28 पबित्र आत्मा कने सांझो बी ठिक लग्गा की इना जरूरी गल्लां जो छडी करी, तुहान्जो पर होर बोझ ना पान ;
\v 29 ताकि तुसां मूर्तियाँ जो बलि कितयो ते, कने खूने ते, कने गल्ला घोटयो दे मिटे त, कने व्यभिचार ला दूर रिया | इना ला दूर रेंगे तां तुहाड़ा भला होंगा | शुभकामना |"
\v 30 फिरी सैह विदा होई करी अन्ताकिया च पुज्जे, कने सभा जो किठे करी के चिठ्ठी देई दिती |
\v 31 कने सैह तिस उपदेशे जो पढ़ी करी बड़े खुश होए |
\v 32 कने यहूदा कने सीलास जड़े अपु बी भविष्यद्वक्ता थे, मतियाँ गल्लां ने भाईयां जो उपदेश देई करी स्थिर किता |
\v 33 सैह थोड़े रोज रेई करी भाईयां ने शांतिया ने विदा होए ताकि अपणे भेजणे बालयां बाल बापस जान |
\v 34 (पर सीलास जो ओथु रेंणा खरा लग्गा) |
\v 35 कने पौलुस कने बरनबास अन्ताकिया च रेई पे, कने होर मते लोकां सोगी प्रभु दे बचन दा उपदेश कने सुसमाचार सुणादें रे |
\s पौलुसे दी दूजी प्रचार-यात्रा, पौलुस कने बरनबास च मतभेद
\p
\v 36 थोड़े रोजां बाद पौलूसे बरनबासे जो बोलया, "जिना-जिना शेहेरां च असां प्रभु दे बचन सुणायो थे, ओआ, फिरी चली करी अपणे भाईयां जो दिखदे न की कदेऐ न |"
\v 37 तालु बरनबासे यूहन्ना जो जिसयो मरकुस बोलदे न, सोगी लेई जाणे दा बिचार किता |
\v 38 पर पौलुसे तिसयो जड़ा तिना ते पंफूलिया च अलग होई गिया था, कने कम्मां पर तिना सोगी नी गिया था | तां तिसयो सोगी लेई जाणा खरा नी समझया |
\v 39 ऐसा रोला पिया की सैह इकी दुऐ ते अलग होई गे, कने बरनबास, मरकुस जो लेई करी जहाजे पर साईप्रस जो चली गिया |
\v 40 पर पौलुसे सीलास जो चूंणी लिया, कने भाईयां ने परमेश्वरे दे अनुग्रेह च दिता कने ओथु ला चली गिया |
\v 41 कने कलीसियाँ जो स्थिर करदा होया, सीरिया कने कलीसिया ते होंदा होऐ निकली गिया |
\c 16
\s पौलुस दा तीमुथियुस
\p
\v 1 फिरी सैह दिरबे कने लुस्त्रा च बी गिया, कने दिखा, ओथु तिमुथियुस नाऐ दा इक चेला था | तिसदी माता यहूदी विश्वासी थी, पर तिसदा पिता यूनानी था |
\v 2 सैह लुस्त्रा कने इकुनियम दे भाईयां च सुनाम था |
\v 3 पौलुसे दी इच्छा थी की सैह मेरे सोगी चले, कने जड़े यहूदी लोक तिसा जगा च थे तिना दीया बजा ने तिसदा खतना किता, क्योंकि सैह सारे जाणदे थे, की तिसदा पिता यूनानी था |
\v 4 कने शेहरे-शेहरे जाई करी सैह तिना बिधियाँ जो जड़ियां यरूशलेम दे प्रेरितां कने प्राचीनां बणाईयां थियां, मनणे ताईं तिना बाल पुजांदे जांदे थे |
\v 5 इयां कलीसिया भरोसे च टिकदा गेई कने गिणतिया च बददी गेई |
\s त्रोआस च पलुस दा दर्शण
\p
\v 6 कने सैह फ्रुगिया कने गलातिया प्रदेशां च होई करी गे, क्योंकि पबित्र आत्मा तिना जो एशिया च बचन सुणाणे ताईं मना किता |
\v 7 कने तिना मूसिया दे बखे पुज्जी करी, बितूनिया जांणा चांहदे थे ; पर यीशुऐ दिया आत्मा तिना जो जांणा नी दिता |
\v 8 तां सैह मूसिया ते होई करी त्रोस च आऐ |
\v 9 ओथु पौलुसे राती इको दर्शण दिखया की इको मकिदुनी मर्द खुड़ुतया, कने तिसने बिनती करी के बोलदा हे, "पार उतरी करी मकिदुनिया च आया, कने साड़ी सहायता कर |"
\v 10 तिसदे ऐ दर्शने जो दिखदे ई असां जट ओथु जांणा चांहदे थे, ऐ समझी करी की परमेश्वरे सांझो सुसमाचार सुणाणें ताईं सदया हे |
\s फिलिप्पी च : लुदिया दा मन बदलना
\p
\v 11 इस ताईं असां त्रोआस ते जहाज खोली करी सीधे सुमात्रा कने दुऐ रोजे नियापुलिस च आये |
\v 12 ओथु ला असां फिलिप्पी पुज्जे, जड़ा मकिदुनिया प्रान्ते दा मेन शेहर, कने रोमियां दी बस्ती हे, कने असां तिस शेहरे च थोड़े रोजां दीकर रे |
\v 13 सब्ते दे रोजे असां शेहरे दे फाटके बाहर खड्डा बखे ऐ समजी करी गे की ओथु प्राथना करणे ताईं जगा होंगी, कने बेई करी तिना जनानियां ने गल्लां करणा लग्गे, जड़ियां ओथु गठुइयां थियां |
\v 14 कने थुआथीरा शेहरे दी लुदिया नाऐ दी बैंजणी बेचणें बाली इको भक्त जनानी सुंणा दी थी, कने प्रभुऐ तिसा दा मन खोलया, ताकि सैह पौलूसे दियां गल्लां पर धयांन लगा |
\v 15 कने जालू तिना अपणें घराने समेत बपतिस्मा लिया, तां तिना बिनती किती, "अगर तुसां मिंजो प्रभुऐ दी विश्वासिनी समझदे न, तां चली करी मेरे घरे रेंणा चला, "कने सैह सांझो मनाई करी लेई गेई |
\s पौलुस कने सीलास जेला च
\p
\v 16 जालू असां प्राथना करणे बालिया जगा च चलयो थे, तां सांझो इको दासी मिली जिसा च भावी बोलणे बाली आत्मा थी, कने भावी बोलणे ने सैह अपणें स्वामियां ताईं मतां कुछ कमाई लोंदी थी |
\v 17 सैह पौलूसे कने साड़े पिच्छे आई करी चिलाणा लगी, "ऐ आदमी परम प्रधान परमेश्वरे दे दास न, जड़े सांझो उद्धार दे रस्ते दी कथा सुणादें न |"
\v 18 सैह मते रोजां दीकर इयां ही करदी रेई, कने पौलुस दुखी होई गिया, कने मुड़ीकरी आत्मा जो बोलया, "मैं तिजो यीशु मसीह दे नाऐ ने हुक्म दिंदा हे, की इसा चे निकली जा, कने सैह तालू ई निकली गेई |"
\v 19 जालू तिसा दे मलिकां दिखया की, साड़िया कमाईया दी आस तां चली गेई, तां सैह पौलुस कने सीलासे जो पकड़ी करी चौके च प्रधाना बाल खिची लेई गे |
\v 20 कने तिना जो फौजदारिया दे हाकिमा बाल लेई जाई करी बोलया, "ऐ लोक जड़े यहूदी न, साड़े शेहरे च बड़ा हंगामा करा दे न,
\v 21 कने ऐसे तरीके दसा दे न, जिना जो मनणा असां रोमियाँ ताईं ठिक नी हे |
\v 22 तालु लोकां दी भीड़ तिना दे बरोध च किठी होई करी चढ़ी आई, कने हाकिमा तिना दे कपड़े फाड़ी करी उतारी दिते, कने तिना जो बेंत मारणे दा हुक्म दिता |
\v 23 कने मते बेंत मारी करी तिना जो जेला च पाई दिता, कने दरोगे जो हुक्म दिता की तिना जो चौकसिया च रखयां |
\v 24 कने ऐसा हुक्म मिलणे ने तिनी तिना जो अंदरे बालिया कोठरियां रख्या कने तिना दे पैर काठियां च ठोकी दिते |
\s पौलुस कने सीलास दी जेला दे मुक्ति
\p
\v 25 लगबग अधिया राती पौलुस कने सीलास प्राथना करदे होए परमेश्वरे दा भजन करा दे थे, कने कैदी तिना दी सुंणा दे थे |
\v 26 कने इतणे च अचानक इको बडा हिलण होया की ; एथू दीकर की जेला दी नी बी हिली गेई, जट सारे दरबाजे खुली गे, कने सारयां दे बनण खुली गे |
\v 27 कने दरोगा उठी होया, कने जेला दे दरबाजे खुले दिखी करी समझया की सारे कैदी नठी गियो न, कने तिनी अपणे आपे जो तलवार कडी करी मारणा लग्गा |
\v 28 पर पौलूसे जोरे ने पुकारी करी बोलया, "अपणे आपे जो कुछ मत करदा, क्योंकि असां सारे ऐथू ई न |"
\v 29 तालु तिनी दिय्या मंगाई करी अंदरे गिया कने कमदा होया पौलूसे कने सीलासे अग्गे पेई गिया,
\v 30 कने तिना जो बार आंणी करी बोलया, "हे सजनो, उद्धार पांणे ताईं मैं क्या करें ?"
\v 31 तिना बोलया, "प्रभु यीशु मसीह पर भरोसा कर, तां तेरा कने तेरे घराने दा उद्धार होणा |"
\v 32 कने तिना तिसयो कने तिसदे सारे घरे दे लोकां जो प्रभु दे बचन सुणाऐ |
\v 33 कने राती तिसी बेले तिना जो लेई जाई करी तिना दे जख्म धोते, कने तिनी अपणे लोकां समेत जट बपतिस्मा लिया |
\v 34 कने तिनी तिना जो अपणे घरे लेई जाई करी, तिना अंगे खांणा रख्या, कने सारे घराने समेत परमेश्वरे पर भरोसा करिके के ख़ुशी मनाई |
\v 35 जालु दिन होया तां हकीमा सपाईयां दे हथे बोली भेजया की तिना आदमियां जो छडी दिया |
\v 36 दरोगे ऐ गल पौलूसे जो सुणाई, "की हाकिमा तुहान्जो छडी देंणे दा हुक्म भेजी दितया हे, इस ताईं हुण निकली करी ठिक ठाक चली जा |"
\v 37 पर पौलूसे तिना जो बोलया, "तिना सांझो जड़े रोमी आदमी न, बिना दोषी बोलयो सांझो लोकां दे सामणे मारया कने जेला च पाया, कने हुण क्या लुकी करी निकाली देंणा हे ? ऐसा नी, पर सैह आपु आई करी सांझो बार लेई जा |"
\v 38 सपाईयां ऐ गल्लां हाकिमा ने बोली दीतियां, कने सैह ऐ सुणी करी की रोमी न, सैह डरी गे,
\v 39 कने आई करी तिना जो मनाया, कने बार लेई जाई करी बिनती किती की शेहरे ते चली जा |
\v 40 सैह जेला ला निकली करी लुदिया दे ऐथू गे, कने भाईयां ने मिली करी तिना जो शांति दिती, कने चली गे |
\c 17
\s थिस्सलुनिके शेहरे च
\p
\v 1 फिरी सैह अम्फिपुलिस कने अपुल्लोनिया होई करी थिस्सलुनिके च आऐ, जिथू यहूदियाँ दा इको आराधनालय था |
\v 2 कने पौलुस अपणिया रीतिया ने तिना बाल गिया, कने तिन्ना सब्तां दे रोजां च पबित्र शास्त्रां ने तिना सोगी बाद-बिबाद किता ;
\v 3 कने तिना गल्लां दा मतलब खोली-खोली करी समझदा था की मसीह जो दुख होणा, कने मरयां च जिन्दा होंणा, जरूरी था ; "ऐई यीशु जिसदी मैं तुहान्जो कथा सुंणा दा हे, सेई मसिहा हे |"
\v 4 तिना चे कितणयां ई, कने यूनानी भक्तां चे मतयां कने मतियाँ कुलीन जनानिया मनी लिया, कने पौलुसे कने सिलासे सोगी मिली गे |
\v 5 पर यहूदियां डाह ने भरुई करी बजारू लोकां चे केई बुरे आदमियां जो अपणे सोगी लेई लिया, कने भीड़ लगाई करी शेहरे च हंगामा करणा लग्गे, कने योसाने दे घरे जाई करी तिना जो लोकां दे सामणे लोंणा चांहदे थे |
\v 6 कने सैह तिना जो नी मिल्ले, कने सैह चिलांदे होए यासोन कने तिसदे कुछ भाईयां जो शेहरे दे हाकिमा दे सामणे खिची लेई आये ऐ लोक न जिना संसारे जो उल्टा पुल्टा करी दितया हे, एथू बी आयो न |
\v 7 यासोना तिना जो अपणे बाल उतारया हे, कने ऐ सारे दे सारे ऐ बोलदे न की यीशु राजा हे, कने कैसरे दे हुकमा दा बिरोध करदे न |"
\v 8 तिना लोकां जो कने शेहरे दे हाकिमा जो ऐ सूणाई करी डराई दिता |
\v 9 कने तिना यासोन कने बाकी लोकां जो जमानता पर छडी दिता |
\s बिरीया शेहरे च
\p
\v 10 भाईयां जट रातो रात पौलुस कने सीलास जो बिरीया च भेजी दिता, कने सैह ओथु पुज्जी करी यहूदियां दे आराधनालय च गे |
\v 11 ऐ लोक तां थिस्सलुनिके दे यहूदियां दे लोकां ला भले थे कने बड़िया लालसा ने बचन ग्रहण किते कने रोज पबित्र शास्त्रां च इना गल्लां जो तोपदे रेंदे की ऐ गल्लां ऐसियां हेन की नी न |
\v 12 इस ताईं तां तिना चे मतयां, कने यूनानियां दियां कुलीन जनानिया चे कने मर्दां चे मतयां भरोसा किता |
\v 13 पर जालु थिस्सलुनिके दे यहूदियां जो पता चला की पौलुस बिरिया च बी परमेश्वरे दा बचन सुणांदा हे, तां ओथु बी आई करी लोकां जो भड़काणा कने हंगामा करणा लग्गे |
\v 14 तालु भाईयां पौलूसे जो ओथु ते भेजी दिता की तू समुंद्रे पासे चली जा ; पर सीलास कने तीमुथियुस ओथु ई रेई गे |
\v 15 पौलूसे जो पूजाणे बाले तिसयो एथेंस दीकर लेई गे, कने बापस ओंदे बेले पौलूसे तीमुथियुस कने सीलासे ताईं तिना ने ऐ बोली भेजया की मेरे बाल जट ओआ |
\s एथेंस शेहरे च
\p
\v 16 जालु पौलुस एथेंस च तिना जो नियाला दा था, तां शेहरे जो मूर्तियां ने भुरुया दिखी करी तिसदा जी जली पिया |
\v 17 कने सैह आराधनालय च यहूदियां कने भक्तां ने कने चौकां जड़े बी लोक मिलदे थे, तिना ने गल बात करदा था |
\v 18 तालु इपिकूरी कने स्तोईकी दार्शनिकां चे कुछ बोलणा लग्गे, कने केईयां बोलया, 'ऐ बकवादी क्या बोलणा चाहंदा हे ?" पर दुजयां बोलया, " ऐ होरसी देवते दा प्रचारक लग्गा दा हे, "क्योंकि सैह यीशु दा कने पुनरुत्थान दा सुसमाचार सुणादां था |
\v 19 तालु सैह तिसयो अपणे सोगी अरियुपगुस लेई गे कने पुछया, "क्या असां जाणी सकदे न, की ऐ जड़ा नौआं मत तू सुंणा दा हे, सैह क्या हे ?
\v 20 क्योंकि तू सांझो अजीब गल्लां सुंणा दा हे, इस ताईं तां असां जाणना चांहदे न, इना सारियां गल्लां दा क्या मतलब हे ?"
\v 21 (क्योंकि सारे एथेंस बासी कने परदेसी जड़े ओथु रेंदे थे, नोईयां-नोइयां गल्लां बोलणे कने सुणने दे सिवा होर कोई कम्मां च टेम नी बितांदे थे) |
\s अरियुपगुस दी सभा च पौलुस दा भाषण
\p
\v 22 तालु पौलूसे अरियुपगुस दे बिच खड़ोई करी बोलया, "हे एथेंस दे लोको, की तुसां हर गल्ला च देवतयां जो बड़ा मनदे न |
\v 23 क्योंकि मैं गुमदे होए तुहाड़ियां पूजणें बालियां चिजा जो दिखा दा था, तां इको ऐसी वेदी बी मिली, जिसा पर लिखया था, 'अनजाणे ईश्वरे ताईं | 'इस ताईं तां जिसयो तुसां बिना जाणयो पुजदे न, मैं तुसां जो तिसदा समाचार सुंणादा हे |
\v 24 जिनी परमेश्वरे धरतिये कने तिसदियां सारियां चीजा जो बणाया हे, सैह स्वर्ग कने धरतिया दा मालिक होई करी हथे ने बणायो मंदरा च नी रेंदा हे |
\v 25 ना ई कुसी चिजा दी जरूरता दीया बजा ने आदमिये दे हथे ला सेवा लेंदा हे, क्योंकि सैह तां अपु ही सारयां जो जिन्दगी कने घर कने सब कुछ दिंदा हे |
\v 26 तिनी इको ही मुल ने आदमियां दियां सारियां जातियां सारिया धरतिया च रेंणे ताईं बणाईयां न ; कने तिना दे बणायो टेम कने निवासे दी सीमाओं जो इस ताईं बणाया हे,
\v 27 ताकि सैह परमेश्वरे जो तोपन, कने तिसयो टोपी करी पांन, तमी सैह सांझो ते कुसी ते बी दूर नी हे |
\v 28 क्योंकि असां तिदे च ई जिंदे रेंदे न, कने चलदे फिरदे, कने टिकी रेंदे न ; जियां तुहाड़े कितणयां कवियां बी बोलया हे, "असां तां तिसदे ई वंश न |"
\v 29 परमेश्वरे दे वंशे दे होई करी सांझो ऐ समझणा ठिक नी की ईश्वर , सोने या रुपे या पथरे साईं हे, जड़े आदमिया दीया सोचा कने कारिगिरिया ने बणायो न |
\v 30 इस ताईं परमेश्वरे अज्ञानता दे टेमे ध्यान नी दिता, पर हुण हर जगा सारे आदमियां जो मन बदलने दा हुक्म दिंदा हे |
\v 31 क्योंकि तिनी इको दिन बणाया हे, जिदे च सैह तिस आदमिये ने धर्मे ने संसारे दा न्याय करणा हे, जिसयो तिनी बणाया हे, तिसयो मरयों च जिन्दा करी के, ऐ गल सारयों पर परमाणित करी दितियो हे |"
\v 32 मरयां दी पुनरुत्थान दी गल सुंणी करी कितणे ही मजाक करणा लग्गे, कने कितणे ई बोलणा लग्गे, "ऐ गल्लां असां तिजो ला फिरी कदी सुणगे |"
\v 33 ऐ सुंणी करी पौलुस तिना दे बीचे ला चली गिया |
\v 34 पर कुछ आदमी तिस कने मिली गे, कने भरोसा किता ; जिना च दियुनुसियुस जड़ा अरियुपगुस दा सदस्य था, कने दमरिस नाऐ दी इको जनानी थी, कने तिना सोगी होर बी मते लोक थे |
\c 18
\s कुरिन्थुस शेहरे च
\p
\v 1 इसदे बाद पौलुस एथेंस जो छडी करी कुरिन्थुस जो आया |
\v 2 कने ओथु तिसयो अक्वीला नाए दा इको यहूदी मिल्ला, जिसदा जन्म पुन्तुस च होया था ; कने अपणिया घरे बालिया सोगी इटली ते थोड़े दिन पेले ई आया था, क्योंकि क्लौदियुस सारे यहुदियां जो रोम ते निकली जाणे दा हुक्म दितया था, तां ई तां सैह तिना बाल आई गिया था |
\v 3 कने तिसदा कने तिना दा इको ही उघम था ; इस ताईं तां सैह तिना सोगी रिया, कने सैह कम्म करणा लग्गे, कने तिना दा उघम तम्बू बणाने दा था |
\v 4 कने सैह हर सब्ते दे रोजे आराधनालय च बाद-बिबाद करिके यहूदियां कने यूनानियां जो बी समझांदा था |
\v 5 जालु सीलास कने तीमुथियुस मकिदुनिया ला आये, तां पौलुस बचन सुंणाणे दिया धुना च मग्न होई करी यहूदियां जो गबाई दिंदा था की यीशु ही मसिहा हे |
\v 6 पर जालु सैह बरोध कने निंदा करणा लग्गे, तां तिनी अपणे कपड़े झाड़ी करी तिना ने बोलया, "तुहाड़ा खून तुहाड़िया गर्दना पर रे | मैं निर्दोष हे | हुणे ला मैं होर जातियां बाल जाणा हे |"
\v 7 कने सैह ओथु ते चली करी सैह तितुस युस्तुस नाऐ दे इकी परमेश्वरे दे भक्ते दे घरे जो आया, जिसदा घर आराधनालय ने लगी करी था |
\v 8 तालु आराधनालय दे सरदारे क्रिस्पुसे अपणे सारे घराने समेत प्रभुऐ पर भरोसा किता ; कने मतयां कुरिन्थ वासियां ऐ सुणी करी भरोसा किता कने बपतिस्मा लिया |
\v 9 प्रभुऐ राती जो दर्शण देई करी पौलूसे ने बोलया, "डर मत, बोली जा चुप मत रे ;
\v 10 क्योंकि मैं तेरे सोगी हे, कने कोई तिजो पर चढ़ाई करी की तेरा नुक्सान नी करी सकदा हे, क्योंकि इस शेहरे च मेरे मते लोक न |"
\v 11 ताईं तां सैह ओथु परमेश्वरे दा बचन सिखांदा होया डेढ़ साल दीकर रिया |
\v 12 जालु गल्लियो अखाया देशे दा हाकिम था तां यहूदी लोक किठे होई करी तिसदे पर चढ़ी आये, कने तिसयो न्याय आसने दे सामणे आंणी करी बोलणा लग्गे,
\v 13 "ऐ लोकां जो समझांदा हे की परमेश्वरे दी उपासना ऐसिया रितिया ने करा, जड़ा व्यवस्था ला बिलकुल उल्टा हे |"
\v 14 जालु पौलुस बोलणा लग्गा, तां गल्लियां यहूदियां ने बोलया, "हे यहूदियों, अगर ऐ कोई अन्याय या बुराईया दी गल होंदी तां ठिक था की मैं तुहाड़ी सुणदा |
\v 15 पर अगर ऐ बाद-बिबाद अखरां कने ना दा, कने तुहाड़े ओथु दी व्यवस्था दे बारे च हे, तां तुसां ई जाणा ; क्योंकि मैं इना गल्लां दा न्यायी नी बणना चाहंदा |"
\v 16 कने तिनी तिना जो न्याय आसने अंगे ते कडी दिता |
\v 17 तालु सारे लोकां आराधनालय दे सरदारे सोस्थिनेस जो पकड़ी करी न्याय आसने दे सामणे मारया | पर गल्लियां इसा गल्ला दी कोई बी चिंता नी किती |
\s अन्ताकिया जो बापस ओंणा
\p
\v 18 पौलुस मते रोजां दीकर ओथु रिया, फिरी भाईयां ला विदा होइकरी क्रिंख्रिया च इस ताईं सिर मुंडवाया, क्योंकि तिनी मनत मनियो थी कने जहाजे पर सीरिया जो चली पिया कने तिसदे सोगी प्रिस्किल्ला कने अकिव्ला थे |
\v 19 कने तिनी इफिसुस च पुज्जी करी तिना जो ओथु छडया, कने अपु आराधनालय च जाई करी यहूदियां ने बिबाद करणा लग्गा |
\v 20 जालु तिना तिसने बिनती किती, "थोड़े रोज होर रेई ले साड़े सोगी |" तालु सैह नी मन्ना ;
\v 21 पर ऐ बोली करी विदा होया, "अगर परमेश्वरे चाया तां मैं तुहाड़े बाल फिरी ओंगा |" तालु सैह इफिसुसे ला जहाजे जो खोली करी चली गिया ;
\v 22 कने कैसरिया च उतरी करी (यरूशलेम जो) गिया कने कलीसिया जो नमस्कार करी के अन्ताकिया च आया |
\s पौलुस दी तिजी प्रचार यात्रा
\p
\v 23 फिरी थोड़े रोज रेई करी ओथु ते चली गिया, कने इको तरफा ला गलातिया कने फ्रगिया दे सारे चेलयां जो स्थिर करदा गिया |
\s इफिसुस शेहरे च अपुल्लोस
\p
\v 24 अपुल्लोस नाऐ दा इको यहूदी जिसदा जन्म सिकन्दरिया च होया था, सैह बड़ा अकली बाला आदमी था कने पबित्र शास्त्रां जो डंगे ने जाणदा था, सैह इफिसुस च आया |
\v 25 तिनी प्रभु दे रस्ते दी शिक्षा लियो थी, कने मन लाई करी यीशुऐ दे बारे च सुणदा कने सिखांदा था, पर सैह यूहन्ना दे बपतिस्मा दी गल जाणदा था |
\v 26 सैह आराधनालय च बिना डरयो बोलणा लग्गा, पर प्रिस्किल्ला कने अकिबला तिसदियां गल्लां सुणी करी, तिसयो अपणे ओथु लेई गे कने परमेश्वरे दा रस्ता तिसयो होर डंगे ने दसया |
\v 27 कने तिनी पका किता की उतरी करी अखाया जो जाणा हे तां भाईंयां तिसयो दिलासा देई करी चेलयां जो लिखया की सैह तिसने डंगे ने मिलन, कने तिनी ओथु पुज्जी करी तिना दी बड़ी मदद किती जिना अनुग्रेह दिया बजा ने भरोसा कितया था |
\v 28 क्योंकि सैह पबित्र शास्त्रे दे प्रमाण देई करी की यीशु ही मसीह हे, कने बड़िया प्रबलता ने यहूदियां जो सारे सामणें निरुतर करदा रिया |
\c 19
\s इफिसुस शेहरे च पौलुस
\p
\v 1 कने जालु अपुल्लोस कुरिन्थुस च था, तां पौलुस उपरे दे सारे देशे चे होई करी इफिलुस जो आया कने तिसयो ओथु कुछ चेले मिले |
\v 2 तिनी बोलया, "क्या तुहान्जो भरोसा करदे बेले पबित्र आत्मा मिली ? " तिना तिसयो बोलया, "असां तां पबित्र आत्मा दी चर्चा बी नी सुणी |"
\v 3 तिनी तिना जो बोलया, "तां फिरी तुसां कुसदा बपतिस्मा लिया ?" तिना बोलया, "यूहन्ना दा बपतिस्मा |"
\v 4 पौलूसे बोलया, "यूहन्ने ऐ बोली करी मन बदलने दा बपतिस्मा दिता, की जड़ा मेरे बाद ओंणे बाला हे, तिस पर भरोसा करनयो |"
\v 5 ऐ सुणी करी तिना प्रभु यीशु दे नाए दा बपतिस्मा लिया |
\v 6 कने जालू पौलूसे तिना पर हथ रखया, तां तिना पर पबित्र आत्मा उतरी, कने सैह होर-होर बोलियां च बोलणा कने भविष्यवाणी करणा लग्गे |
\v 7 सैह सारे लगबग बारा मर्द थे |
\v 8 कने सैह आराधनालय च जाई करी बिना डरयो तिन्न महिनया दीकर बोलदा रिया, कने परमेश्वरे दे राज्य दे बारे च बेहस करदा कने समझांदा रिया |
\v 9 पर कुछ लोकां सकत होई करी तिसदी नी मनी, कने लोकां दे सामणे इसी पंथे जो बुरा बोलणा लग्गे, तां तिनी तिना जो छडी करी चेलयां जो अलग करी दिता, कने हर रोज तरन्नुस दे स्कूले च बाद-बिबाद करदा था |
\v 10 दो सालां दीकर एई होंदा रिया, एथू दीकर की आसिया दे रेंणे बाले क्या यहूदी, क्या यूनानी सारयां प्रभुऐ दा बचन सुणी लिया |
\v 11 कने परमेश्वर पौलूसे दे हथे ने अनोखे कम्म दसदा था |
\v 12 एथू दीकर की रूमालां कने अगाछयां जो तिसदिया शरीर ने छुआई करी बिमारा पर रखदे थे, तां तिना दियां बीमारियां दूर होई जांदियां थियां ; कने बुरियां आत्मा तिना ते निकली जांदियां थियां |
\v 13 पर कुछ यहूदी जड़े झाड़ा फूंकी करदे थे, सैह ऐ करणा लग्गे जिना च बुरियां आत्मा होंन तिना पर प्रभु यीशुऐ दा ना, ऐ बोली करी फूंकणा लग्गे, "जिस यीशु दा प्रचार पौलुस करदा हे, मैं तुहान्जो तिसदी ई कसम दिंदा हे |"
\v 14 कने स्क्किवा नाऐ दे इको यहूदी बड्डे याजके दे सत्त पुत्र थे, जड़े इयां ही करदे थे |
\v 15 पर बुरियां आत्मा जबाब दिता, "यीशुऐ जो मैं जाणदी हे कने पौलूसे जो बी जाणदी हे, पर तू कुण हे ?"
\v 16 कने तिनी आदमिये जिदे च बुरी आत्मा थी ; तिना पर लपकी करी, तिना जो काबू करी की, तिना ने इयां किता, की सैह नंगे कने घायल होई करी तिसी घरे ला निकली गे |
\v 17 कने ऐ गल इफिसुस दे रेंणे बाले यहूदी कने यूनानी बी सारे जांणी गे, कने से सारे डरी गे ; कने प्रभु यीशुऐ दे नाऐ दी बड़ाई होई |
\v 18 कने जिना भरोसा कितया था, तिना चे मतयां आई करी अपणे-अपणे कम्मा जो मनी लिया कने प्रगट किता |
\v 19 कने जादू टोंणा करणे बालयां चे मतयां अपणियां-अपणियां पोथियाँ किठी करी के सारे सामणें फुकी दितियां ; कने जालू तिना दी कीमत जोड़ी, तां सैह पंजा झार चांदिऐ दे सिक्या दे बराबर निकली |
\v 20 इयां प्रभुऐ दा बचन सामर्थ पूर्वक फैलदा गिया कने प्रबल होंदा गिया |
\v 21 जालु ऐ गल्लां होई गियान तां पौलुसे दिया आत्मा सोची लिया की मकिदुनिया कने अखाया चे होई करी यरूशलेम जो जां, कने बोलया, "ओथु जांणे बाद मिंजो रोम जो बी दसणा जरूरी हे |"
\v 22 ताईं तां अपणी सेवा कराणे बालयां चे तीमुथियुस कने इरास्तुस जो मकिदुनिया जो भेजी करी अपु कुछ रोज आसिया च रेई पिया |
\s इफिसुस च लड़ाई
\p
\v 23 तिस बेले तिस पंथे दे बारे च बड़ा हंगामा होया |
\v 24 क्योंकि देमेत्रियुस नाऐ दा इको सुनार अरतिमिस दे चांदिये दे मंदर बणवाई करी कारीगरां जो बड़ा कम्म दिंदा था |
\v 25 तिनी तिना जो कने चीजा दे कारिगरां जो गिठे करिके बोलया, "हे आदमियों, तुसां जाणदे न की इसी कम्मां ते सांझो कितणा पैसा मिलदा हे |
\v 26 कने तुसां दिखदे कने सुणदे न की सिर्फ इफिसुस च ई नी, बल्कि सारे आसिया च ऐ बोली करी इनी पौलूसे मते लोकां जो समझाया कने भरमाया बी हे, की जड़ी हथे दीया कारीगिरी हे सैह ईश्वर नी हे |
\v 27 कने सिर्फ इसा इकी गल्ला दा ई डर नी हे की साड़े इस धंधे दी प्रतिष्ठा चली जाणी ; बल्कि ऐ की महान देवी अरतिमिसे दा मंदर तुच्छ समझया जांणा कने, जिसयो सारा संसार कने आसिया पूजदा हे तिसा दा महत्व चली जांणा |"
\v 28 सैह ऐ सुणी करी तिना जो गुस्सा आई गिया कने चीलाई-चीलाई करी बोलणा लग्गे, "इफिसियों दी अरतिमिस, महान हे | "
\v 29 कने सारे शेहरे च हलचल होई गेई कने लोकां गयुस कने अरिस्तखुर्स, मकिदुनिया जो जड़े पौलूसे सोगी थे, पकड़ी लिया, कने किठे होई करी रंगशाला च दोड़ी गे |
\v 30 जालु पौलूसे लोकां बाल अंदर जाणा चाया तां चेलयां तिसयो जाणा नी दिता |
\v 31 आसिया दे हकीमा चे बी तिसदे केई दोस्तां तिसयो बोली भेजया कने बिनती किती, की रंगशाला च जांणे दा जोखम मत लें |
\v 32 ओथु कोई कुछ बकदा था, कने कोई कुछ ; क्योंकि सभा चे मती गड़ बड़ी होआ दी थी, कने मते लोक तां ऐ बी जाणदे नी थे की असां कजो किठे होयो न |
\v 33 तालु तिना सिकन्दरे जो, जिसयो यहूदियां खड़ेरया था, तिसयो भिड़ा चे अग्गे किता, सिकन्दर हथे ने इशारा करिके लोकां दे सामणे जबाब देंणा चाहंदा था |
\v 34 पर जालू तिना जो पता लग्गा की सैह यहूदी न, तां सारे दे सारे इकी अबाजा ने कोई दो घंटे दीकर चिलांदे रे, "इफिसियों दी अरतिमिस, महान हे |"
\v 35 तालु शेहरे दे म्नत्रिये लोकां जो शांत करी के बोलया, "हे इफिसियों, कुण नी जाणदा हे, की इफिसियां दा शेहर बडी देवी अरतिमिस दे मंदरे, कने अम्बरे ते पियो मुर्तिया दा रखबाला हे |
\v 36 जद की इना गल्लां दा ही तोड़ नी होई सकदा हे, तां ठिक हे की तुसां चुप ई रिया ; कने बिना सोचया बिचारयो कुछ मत करा |
\v 37 क्योंकि तुसां इना आदमियां जो लेई करी आयो न, जड़े ना ता मंदरे जो लुटणे बाले न, कने ना ता ही साड़िया देविया दी बुराई करणे बाले न |
\v 38 अगर देमेत्रियुस कने तिसदे साथी कारीगरां जो कुसी ने बिबाद हे तां कचेरी खुली हे, कने हाकिम बी हेन ; सैह इकी दुऐ पर नालिश करन |
\v 39 पर अगर तुसां कुसी होर गल्लां दे बारे च कुछ पूछणा चाहदे न, तां नियत सभा च फेसला होणा |
\v 40 क्योंकि अजे दे बलवे दिया बजा ने सांझो पर दोष लगणे दा डर हे, इस ताईं की इसदी कोई बजा नी हे, की असां इसा भिड़ा दे किठे होणें दा जबाब नी देई सकणा हे |"
\v 41 कने ऐ बोली करी तिनी सभा जो बीदा किता |
\c 20
\s मकिदुनिया, यूनान कने त्रोआस च पौलुस
\p
\v 1 जालु हंगामा रुकी गिया तां पौलूसे चेलयां जो सदी करी समझाया, कने तिना ते विदा होई करी मकिदुनिया पासे चली गिया |
\v 2 तिस सारे प्रदशे चे होई करी कने चेलयां जो बड़ा उत्साहित करी की सैह यूनान च आया |
\v 3 तिन्न महीने रेई करी जालु सैह ओथु ते जाजे पर सीरिया पासे जांणा लग्गा था, तां यहूदी तिसदिया ताका पर थे, इस ताईं तिनी ऐ सोचया की मकिदुनिया होई करी बापस आई जां |
\v 4 बिरिया दे पुरुर्स दा पुत्र सोपत्रूस कने थिस्सलुनिकियां चे अरिस्तखुर्स कने सिकुन्दुस कने दिरबे दा गयुस, कने तिमुथियुस कने आसिया दा तुखिकुस कने त्रुफिमुस आसिया दीकर तिसदे सोगी चली पै |
\v 5 सैह अग्गे जाई करी त्रोआस च साड़ी रा दिखदे रे |
\v 6 कने असां अखमीरी रोटियां दे रोजां दे बाद फिलिप्पी दे जाजे पर चड़ी करी तिना बाल पंजा रोजां बाद पुज्जे, कने सत्त रोज तिथू ई रे |
\v 7 हफ्ते दे पेहेले रोजे असां जालु रोटि तोड़ने ताईं किठे होए, तां पौलूसे जिनी दुऐ रोजे चली जाणा था, तिना ने गल्लां कितियां, कने अधिया राती दीकर उपदेश दिंदा रिया |
\v 8 जिसा अटारिया पर असां किठे होयो थे, ओथु मते दिय्ये बल्यो थे |
\v 9 कने युतुखुस नाऐ दा इको जवान खिड़किया च बेई करी निंद्रा ने झुला दा था, कने जालु पौलुस बड़िया देरा दीकर गल्लां करदा रिया, तां सैह निंद्रा दे झुटारे ने तिजिया अटारिया ला पेई गिया, कने जालु चुक्या तां सैह मरी गिया था |
\v 10 पर पौलुस उतरी करी तिसने लिपटी गिया, कने तिसयो गले ने लाई करी बोलया, "घबरा नी ; क्योंकि इसदे प्राण इदे च ई न |"
\v 11 कने उपर जाई करी रोटि तोड़ी कने खाई करी तिना ने इतणियां देरा दीकर गल्लां करदा रिया की पौ ही फटी गेई ; कने फिरी सैह चली गिया |
\v 12 कने सैह तिस जवाने जो जिन्दा लेई आये, कने बड़ी शांति मिली |
\s त्रोआस ते मिलेतुस दी यात्रा
\p
\v 13 असां पेहेले ते ई जाजे पर चढ़ी करी अस्सुसे जो इस बिचारे ने अग्गे गे, कि ओथु ते असां पौलुसे जो चढ़ाई लेंगे क्योंकि तिनी ऐ इस ताईं बोलया था, की आपु ई पैदल जांणे बाला था |
\v 14 जालु सैह अस्सुस च सांझो मिल्ला तां असां तिसयो चढ़ाई करी मितुलेने जो आये |
\v 15 कने ओथु ते जाज खोली करी असां दुऐ रोजे खियुस दे सामणे पुज्जे, फिरी दुऐ रोजे मिलेतुस च आये |
\v 16 क्योंकि पौलूसे इफिसुस दे बखे ते होई करी जाणे दी सोचियो थी, ताकि कुथी ऐसा ना होए की, तिसयो आसिया च देर लग्गे ; क्योंकि सैह जल्दिया च था, की अगर होई सके, तां सैह पिन्तेकुस्त दे रोजे यरूशलेम च रे |
\s इफिसुस दे प्राचीना जो उपदेश
\p
\v 17 कने तिनी मिलेतुसे ने इफिसुस च बोली भेजया, कने कलीसिया दे प्राचीनों जो सदया |
\v 18 जालु सैह तिसदे बाल आये, तां तिना जो बोलया, "तुसां जाणदे न, की मैं पेहेले ई रोजे ते जालु मैं आसिया च पुज्जा, मैं हर बेले तुहाड़े सोगी कियां रिया |
\v 19 अर्थात बड़िया दीनता ने, कने रोई-रोई करी, कने तिना परिख्या च जड़ियां यहूदियां दे साजिशा दिया बजा ने मिंजो पर आईयां, मैं तमि प्रभु दी सेवा करदा रिया |
\v 20 कने जड़ियां गल्लां तुहाड़े फायदे दियां थियां, तिना जो दसणे ताईं कने लोका दे सामणे कने घरे-घरे जाई करी सिखाणे ला बी कदी नी डरया |
\v 21 कने यहूदियां कने यूनानियां दे सामणे गबाई दिंदा रिया की परमेश्वरे दे पासे मन बदला, कने साड़े प्रभु यीशु मसीह पर भरोसा करणा चाईदा |
\v 22 कने हुण दिखा, मैं आत्मा च बनया होया यरूशलेम जो चलया हे, कने मैं नी जाणदा, की ओथु मिंजो पर क्या-क्या बितणी हे,
\v 23 सिर्फ ऐई की पबित्र आत्मा हर शेहरे च गबाई देई करी मिंजो ने बोलदा हे की बंधन कने क्लेश तिजो ताईं तैयार हे |
\v 24 पर मैं अपणे प्राणा जो कुछ नी समझदा की तिना ने प्यार करे, बल्कि ऐ की मैं अपणिया दोड़ा जो, कने तिस सेवा जो पूरा करें, जड़ी मिंजो परमेश्वरे दे अनुग्रेह दे सुसमाचार पर गबाई देणे ताईं प्रभु यीशुऐ ते मिलियो हे |
\v 25 कने हुण दिखा, मैं जाणदा हे, की तुसां सारे जिना च परमेश्वरे दे राज्य दा प्रचार करदा फिरया, मेरा मु फिरी दोवारा नी दिखणा |
\v 26 ताईं तां अजे दे दिन तुसां ने गबाई देई करी बोलदा हे, की मैं सारे दे खूने ला निर्दोष हे |
\v 27 क्योंकि मैं परमेश्वरे दी सारी मनसा जो तुहान्जो पुरिया रीतिया ने दसणे ला नी डरया हे |
\v 28 इसी ताईं अपणी कने अपणे झुंडे दी चौकसी करा ; जिना च पबित्र आत्मा तुहान्जो अध्यक्ष बणाया हे ताकि तुसां परमेश्वरे दीया कलीसिया दी रखवाली करन, जिसा जो तिनी अपणे खूने ला खरीदया हे |
\v 29 मैं जाणदा हे, की मेरे जाणे बाद फाड़ने बाले भेड़िये तुसां च ओंणा हे, कने तिना झुण्डे जो नी छडणा हे |
\v 30 कने तुहाड़े ई बीचे चे बी ऐसे-ऐसे आदमियां उठणा, जिना चेलयां जो अपणे पिच्छे खीचणे ताईं उल्टियां सिदियाँ गल्लां करणियां न |
\v 31 ताईं तां जागदे रिया, कने याद रखा की मैं तिन्ना सालां दीकर रात दिन रोई-रोई करी, हर इकी जो सचेत करणा नी छडया |
\v 32 कने हुण मैं तुहान्जो परमेश्वरे जो, कने तिसदे अनुग्रेह दे बचना जो सौंपी दिंदा हे ; जड़ा तुहाड़ी तरकी करी सकदा हे, कने सारे पबित्र कितयो लोकां चे साझी करिके मीरास देई सकदा हे |
\v 33 मैं कुदे बी सोने, चांदी या कपड़े दा लालच नी किता |
\v 34 तुसां तां अपु ई जाणदे न की इना हथां ई मेरी कने मेरे साथियां दी जरुरतां पुरियां कितियां न |
\v 35 मैं तुहान्जो सब कुछ करिके दसया हे, की इसा रीतिया ने मेहनत करदे होए कमजोरां जो सम्भालदा, कने प्रभु यीशु दियां गल्लां याद रखणा जरूरी हे, प्रभुऐ अपु ई बोलया हे: 'लेणे ला देंणा धन्य हे '|"
\v 36 ऐ बोली करी तिनी घुटणे टेके कने तिना सबना सोगी प्राथना किती |
\v 37 तालु सैह सारे बड़े रोए कने पौलूसे दे गले लगी करी तिसयो चूमणा लग्गे |
\v 38 सैह अलग करिके इसा गल्लां दा शोक करदे थे, जड़ी तिनी बोली थी, की तुसां मेरा मु दोवारा नी दिखणा हे | कने तिना तिसयो जहाजे दीकर पूजाया |
\c 21
\s पौलुसे दा यरूशलेम जो जाणा
\p
\v 1 असां जालु तिसते अलग होई करी जहाज खोलया, तां असां सीधे रस्ते ला कोस च आऐ, कने दुऐ रोजे र्दुस च, कने ओथु ला पतरा च ;
\v 2 कने इको जहाज फिनिके जो जांदा होया मिला, असां तिसदे पर चढ़ी करी तिसयो खोली दिता |
\v 3 जालु साइप्रस मिल्ला, तां असां तिसयो खबे हथे छडया, कने सीरिया जो चली करी सूर च उतरे ; क्योंकि ओथु जहाजे दा समान उतारना था |
\v 4 कने ओथु चेले मिल्ले कने असां ओथु सत्तां रोजां दीकर रे | तिना आत्मा दे सिखायो पौलूसे जो बोलया की यरूशलेम च पैर मत रखदा |
\v 5 जालु सैह रोज पुरे होई गे, तां असां ओथु ला चली पे ; कने सारियां जनानियां बच्चे समेत सांझो शेहरे दे बारे दीकर पुजाया कने असां किनारे पर घुटने टेकी करी प्राथना किती |
\v 6 तालु इकी दुऐ ला विदा होई करी, असां तां जहाजे पर चढ़ी गे, कने सैह अपणे-अपणे घरे जो बापस चली गे |
\v 7 असां जालु सूर ला पांणिया दा सफर पूरा करिके पतुलिमयिस च पुज्जे, कने भाईयां जो नमस्ते करिके तिना सोगी इको रोज रे |
\v 8 दुऐ रोजे असां ओथु ते चली करी कैसरिया च आये, कने फिलिप्पुस सुसमाचार प्रचारके दे घरे जड़ा तिना सत्तां चे इको था, जाई करी तिसदे ओथु रे |
\v 9 तिसदियां चार कवारियाँ कुड़ियां थियां ; जड़िया भविष्यवाणी करदियां थियां |
\v 10 असां जालु ओथु मते रोज रेई बैठे, तां अगबुसे नाऐ दा इको भविष्यद्वक्ता यहूदिया च आया |
\v 11 तिनी साड़े बाल आई करी पौलूसे दा कमरबंद लिया, कने तिसयो अपणे हथा पैरां च बनी करी बोलया, "की पबित्र आत्मा ऐ बोलदी हे, की जिस आदमिये दा ऐ कटिबन्ध हे, तिसयो यरूशलेम च यहूदियां इयां ई बनणा हे कने होर जातियां दे हथे देई देंणा हे |"
\v 12 असां जालु ऐ गल्लां सुणियां, तां असां कने ओथु दे लोकां तिसने बिनती किती की, यरूशलेम जो मत जांदा |
\v 13 पर पौलूसे जबाब दिता, "तुसां क्या करा दे न, रोई-रोई करी मेरा मन तोड़ा दे न ? मैं तां प्रभु यीशुऐ दे नाऐ ताईं यरूशलेम च सिर्फ बनणे क्या बल्कि मरणे ताईं बी तेयार हे |'
\v 14 जालु सैह नी मनया तां असां ऐ बोली करी चुप होई गे, "प्रभुऐ दी इच्छा पुरी हो |"
\v 15 तिन्ना रोजां बाद असां तेयारी किती कने यरूशलेम जो चली पे |
\v 16 केसरिया दे बी कुछ चेले साड़े सोगी चली पे, मनासोन नाऐ दे साइप्रस दे इको पुराणे चेले जो सोगी लेई आये, ताकि असां तिसदे ओथु रुकन |
\s पौलुस दा याकुबे ने मिलणा
\p
\v 17 असां जालु यरूशलेम पुज्जे, तां भाई साड़े सोगी बड़िया खुशिया ने मिल्ले |
\v 18 दुऐ रोजे पौलुस सांझो लेई करी याकुबे बाल गिया, जिथू सारे प्राचीन किठे होयो थे |
\v 19 तालु तिनी नमस्कार करिके, जड़े-जड़े कम्म तिनी परमेश्वरे दीया सेवकाइया ने होरनी जातियां च कितयो थे, इको-इको करी के सारे दसे |
\v 20 तिना ऐ सुणी करी परमेश्वरे दी महिमा किती, कने फिरी तिसयो बोलया, "हे भाई, तू दिखा दा हे, की यहूदियां च झारां साबे लोकां भरोसा किता हे ; कने सबना व्यवस्था ताईं धुन लगाइयो हे |
\v 21 कने तिना जो तेरे बारे च सिखया हे, की तू होर जातियां च रेंणे बाले यहूदियां जो मूसा ला फिरी जाणे ताईं सिखांदा हे, कने बोलदा हे, की ना बच्चयां दा खतना करा कने ना ही इसा रीतिया पर चला |
\v 22 तां फिरी क्या कितया जाऐ ? लोकां जरूर सुणना हे की तू एथू आया हे |
\v 23 इस ताईं तां जड़ा असां तिजो बोलदे न, सैह कर | साड़े एथू चार आदमी न, जिना मनत मंगियो हे |
\v 24 तिना जो लेई करी तिना सोगी अपणे आपे जो शुद्ध कर ; कने तिना जो खर्चा दे, ताकि सैह सिर मुंडवान | तालु सारयां जो पता लगणा, की जड़ियां गल्लां तिना जो तेरे बारे च सिखाईयां न, तिना गल्लां दी कोई जड़ नी हे, कने तू अपु बी व्यवस्था जो मनी करी तिसदे अनुसार चलदा हे |
\v 25 पर तिना होर जातियां दे बारे च जिना भरोसा कितया हे, असां ऐ फेसला लेईकरी लिखी भेजया हे की सैह मूर्तियाँ दे सामणे बलि दितयो दा मिट, कने खूने ते, कने गल्ला घोटयो दे मिटे, कने व्यभिचार ला बची की रिया |"
\v 26 तालु पौलुस तिना आदमियां जो लेई करी, कने दुऐ रोजे शुद्ध होई करी तिना सोगी मंदरे च गिया, कने ओथु दसी दिता, की शुद्ध होणे दे रोज, अर्थात तिना चे हर इकी जो बलि चढ़ाणे दीकर दे रोज कालु पुरे होणे न |
\s मंदरे च पौलुस दा पकड़या जाणा
\p
\v 27 जालु सैह सत्त रोज पुरे होणे बाले थे, तां आसिया दे यहूदियां पौलूसे जो मंदरे च दिखी करी लोका जो भड़काया, कने चीलाई-चीलाई करी तिसयो पकड़ी लिया,
\v 28 "हे इस्राएलियों, मदद करा ; ऐ से ई आदमी हे, जड़ा लोकां दे, व्यवस्था दे कने इस जगा दे बरोध च सारे लोकां जो सिखांदा हे, एथू दीकर की यूनानियां जो बी इस मंदरे च आंणी करी इस पबित्र जगा जो अपबित्र करी दिता हे |"
\v 29 तिना तां इसला पेहेले इफिसुस वासी त्रुफिमुसे जो तिसदे सोगी शेहरे च दिखया था, कने समझदे थे की पौलुस तिसयो मंदरे च लेई आया हे |
\v 30 तालु सारे शेहरे च हल्ला पेई गिया, कने लोक दोड़ी करी किठे होए, कने पौलूसे जो पकड़ी करी मंदरे बाहर घसीटी लेई आये, कने जट दरबाजे बंद करी दिते |
\v 31 जालु सैह तिसयो मारी देंणा चांहदे थे, तां पलटना दे सरदारे जो खबर पुज्जी की सारे यरूशलेम च हंगामा होआ दा हे |
\v 32 तालू सैह जट सपाईयां कने सुबेदारां जो लेई करी थले तिना बाल दोड़ी गिया ; कने तिना पलटना दे सरदारे जो कने सपाइयां जो दिखी करी पौलूसे जो मारणा बंद करिता |
\v 33 तालु पलटना दे सरदारे बखे आई करी तिसयो पकड़ी लिया ; कने दो सुंगला ने बनणे दा हुक्म देई करी पूछणा लग्गा, "ऐ कुण हे, कने इनी क्या कितया हे ?"
\v 34 पर भिड़ा चे कोई कुछ बोलणा लग्गा कने कोई कुछ, कने जालु रोले ने ठिक सच्चाई पता नी लग्गी, तां तिसयो किले च लेई जांणे दा हुक्म दिता |
\v 35 जालु सैह पोड़ियां पर पुज्जा, तां इयां होया की भिड़ा दिया बजा ने सपाईयां जो तिसयो चुकी करी लेई जांणा पिया |
\v 36 क्योंकि लोकां दि भीड़ ऐ बोली करी पिच्छे पियो थी, ''इसयो मारी दीया |"
\v 37 जालु सैह पौलूसे जो किले च लेई जाणा लगयो थे, तां तिनी पलटना दे सरदारां जो बोलया, "क्या मिंजो हुक्म हे की मैं तिजो कुछ बोलें ? "तिनी बोलया, "क्या तू यूनानी जांणदा हे ?
\v 38 क्या तू से ई मिसरी नी हे, जड़ा इना रोजां ला पेले बलवाई बणाई करी चार हझार कटारबंद लोकां जो जंगले च लेई गिया ?"
\v 39 पौलूसे बोलया, "मैं तां तरसुसे दा यहूदी आदमी हे | किलिकिया दे प्रसिद्व शेहरे दा रेंणे बाला हे | कने मैं तिजो ने बिनती करदा हे, की मिंजो लोकां ने गल्लां करणा दे |"
\v 40 जालु तिनी हुक्म दिता, तां पौलूस पोड़ियां पर खड़ोई करी लोकां जो इशारा किता | जालु सैह चुप होई गे, तां सैह इब्रानी भाषा बोलणा लग्गा |
\c 22
\s भिड़ा दे सामणे पौलुस दा भाषण
\p
\v 1 "हे भाईयों कने पितरो सुंणा, जड़ा मैं हुण तुहाड़े सामणे बोलणा हे |"
\v 2 सैह ऐ सुणी करी की सैह सांझो ने इब्रानी भाषा च बोला दा हे, सैह होर बी चुप रे | तालु तिनी बोलया:
\v 3 "मैं तां यहूदी शिक्षा लियो हे, जड़ा किलिकिया दे तरसुस च जमया हे ; पर इस शेहरे च गमलीएल दे पैरां बाल बेई करी शिक्षा लेई, कने बाप दादयां दी व्यवस्था बी मिंजो ठिक रीतिया ने सिखाई ; कने परमेश्वरे ताईं ऐसी धुन लगाईयो थी, जियां तुसां सबना अज लाइयो हे |
\v 4 मैं मर्द कने जनानिया दोनो जो बनी करी, जेला च पाई करी, इसी पंथे जो ऐथू दीकर सताया की, तिना जो मरवाई बी दिता |
\v 5 महायाजक कने सब पुरनिये अपु बी गबाह न ; की मैं तिना चे भाईयां दे नाऐ पर चिठियां लेई करी दमिश्क जो जादा था, की जड़े ओथु न तिना जो सजा देंणे ताईं बनी करी यरूशलेम जो लेई ओंऐ |
\s अपणे मन बदलने दे बारे च दसणा
\p
\v 6 "जालु मैं चलदे-चलदे दमिश्क बखे पुज्जा, तां इयां होया की लगबग दो पहर दे बेले अचानक इको बडी ज्योति अम्बरे ते मेरे चारो पासे आई चमकी |
\v 7 कने मैं जमिना पर पेई गिया: कने ऐ अबाज सुणोई, 'हे शाऊल, हे शाऊल, तू मिंजो कजो तंग करदा हे ?'
\v 8 मैं जबाब दिता, 'हे प्रभु, तू कुण हे ?' तिनी मिंजो बोलया, 'मैं यीशु नासरी हे, जिसयो तू तंग करदा हे |'
\v 9 कने मेरे साथियां ज्योति तां दिखी, पर जड़ा मिंजो ने बोलया सैह नी सुणोया तिना जो |
\v 10 तालु मैं बोलया, 'हे प्रभु मैं क्या करें ?' प्रभुऐ मिंजो ने बोलया, 'उठी करी दमिश्क जो जा कने जड़ा कुछ तू करणा हे सैह तीजो ओथु दसी देंणा हे |'
\v 11 जालु तिसा ज्योतिया दे तेजे दिया बजा ने मिंजो कुछ बी मिल्ला दा नी था, तां मैं अपणे साथियां दा हथ पकड़ी करी दमिश्के जो आया |
\v 12 "तालु हनन्याह नाऐ दा व्यवस्था दे अनुसार इको भक्त आदमी, जड़ा ओथु रेंणेबाले सारे यहूदियां च सुनाम था, सैह मेरे बाल आया,
\v 13 कने खड़ा होई करी मिंजो ने बोलया, 'हे भाई शाऊल, फिरी दिखणा लग |' तस सी बेले मेरियां अखी खुली गियां कने मैं तिसयो दिखणा लगी पिया |
\v 14 तालु तिनी बोलया, 'साड़े बाप दादयां दे परमेश्वरे तिजो इस ताईं बणाया हे ताकि तू उदिया इच्छा जो जांणे, कने-कने तिस धर्मीऐ जो दिखे, कने तिसदे मुऐ ला गल्लां सुणे |
\v 15 क्योंकि तू तिसदे पासे ते सारे आदमिया दे सामणे इना गल्लां दा गबाह होणा हे, जड़ियां तू दिखियां कने सुणियां न |
\v 16 हुण कजो देर करा दा हे ? उठ, कने बपतिस्मा ले, कने तिसदा ना लेई अपणे पापां जो धोई ले |'
\s होर जातियां च प्रचार दी शुरुआत
\p
\v 17 "मैं जालु फिरी यरूशलेम च आई करी मंदरे च प्राथना करा दा था, तां बेहोश होई गिया |
\v 18 कने तिसयो दिखया की मिंजो ने बोला दा हे, 'जल्दी करिके यरूशलेम ला जट निकली जा ; क्योंकि तिना मेरे बारे च तेरी गबाई नी मनणी हे |'
\v 19 मैं बोलया, 'हे प्रभु सैह तां तुसां जाणदे न, की मैं तिजो पर भरोसा करणे बालयां जो जेला च पांदा कने जगा-जगा आराधनालय च मारदा था |
\v 20 कने जालू तेरे गबाह स्तिफनुसे दा खून भाया जा दा था तालु मैं बी ओथु खड़ुतया था, कने तिसा गल्लां ने राजी था, कने तिसयो मारणे बालयां दे कपड़यां दी रखवाली करा दा था |'
\v 21 कने तिनी मिंजो ने बोलया, 'तू चली जा: क्योंकि मैं तीजो होरनी जातियां बाल दूर-दूर भेजणा हे '|"
\v 22 सैह इसा गल्लां दीकर तिसदी सुणदे रे, तालु फिरी सैह जोरे ने बोले, "ऐसे आदमिये जो मारी दिया, इसदा जिन्दा रेंणा ठिक नी | "
\v 23 जालु सैह चिलांदे कने कपड़े फेंकदे कने अम्बरे च धुड़ी जो उड़ादें थे ;
\v 24 तां पलटना दे सूबेदारे बोलया, "इसयो किले च लेई जा ; कने कोड़े मारी करी परखा, ताकि मैं बी जांणे की लोक कुसा बजा ने इसदे खिलाफ ऐसा बोला दे न |"
\v 25 जालु तिना तिसयो तसमयाँ ने बनया तां पौलूसे तिस सुबेदारे ने बोलया जड़ा तिसदे बखे खड़ोतया था, "क्या ऐ ठिक की तुसां इको रोमी आदमिये जो, बिना दोषे कोड़े मारन ?"
\v 26 सूबेदारे ऐ सुणी करी पलटना दे सरदारे बाल जाई करी बोलया, "तू ऐ क्या करा दा हे ? ऐ तां रोमी आदमी हे |"
\v 27 तालु पलटना दे सरदारे तिसदे बाल आई करी बोलया, "मिंजो दस, क्या तू रोमी हे ? " तिनी बोलया, हाँ |"
\v 28 ऐ सुणी करी पलटना दे सरदारे बोलया, मैं रोमी होणे दा पद मते पेसे देई करी लिया हे |" पौलूसे बोलया, "मैं तां जमींदा ही रोमी हे |"
\v 29 तालु जड़े लोक तिसयो परखा दे थे, सैह जट तिसदे बखे ला हटी गे ; कने पलटना दा सरदार बी ऐ जाणी करी की ऐ रोमी हे, कने मैं तिसयो बनया हे, सैह डरी गिया |
\s महासभा दे सामणे पौलुस
\p
\v 30 दुऐ रोजे ठिक-ठिक जाणने दिया इच्छा ने की यहूदी तिसदे पर कजो दोष ला दे न, इस ताईं तिसयो खोली दिता ; कने बड्डे याजकां कने सारिया सभा जो किठे होणे दा हुक्म दिता, कने पौलूसे जो थले लेई जाई करी तिना दे सामणे खड़ा करी दिता |
\c 23
\p
\v 1 पौलूसे महासभा पासे टकटकी लाई करी दिखया, कने बोलया, "हे भाइयो, मैं अजे दीकर परमेश्वरे ताईं बिलकुल सच्चे विवेके ने जिन्दगी कटी हे |"
\v 2 हनन्याह महायाजक, तिना जो जड़े तिसदे बखे खड़ुतयो थे, तिसदे मुऐ पर थप्पड़ मारणे दा हुक्म दिता |
\v 3 तालु पौलूसे तिना जो बोलया, "हे चूना फेरी होई भीत, परमेश्वरे तिजो मारणा | तू व्यवस्था दे अनुसार मेरा न्याय करणे जो बैठया हे, कने फिरी क्या व्यवस्था दे खिलाफ मिंजो मारणे दा हुक्म दिंदा हे ?"
\v 4 जड़े बखे खड़ुतयो थे, तिना बोलया, "क्या तू परमेश्वरे दे महायाजक जो बुरा-भला बोला न ?"
\v 5 पौलूसे बोलया, "हे भाईयो, मैं नी जाणदा था, की ऐ महायाजक हे ; क्योंकि लिखया हे, 'अपणे लोकां दे प्रधाने जो बुरा मत बोला '|"
\v 6 तालु पौलूसे ऐ जाणी करी, की इको सदूकियों कने दुआ फरीसियों दा हे, सभा च पुकारी करी बोलया, "हे भाइयो, मैं फरीसी कने फरीसियां दे बंशे दा हे, कने मरयां दी आस कने पुनरुत्थान दे बारे च मेरा न्याय होआ दा हे |"
\v 7 जालु तिनी ऐ गल बोली तां फरीसियां कने सदूकियां च लड़ाई होणा लग्गी, कने सभा च फुट पेई गेई |
\v 8 क्योंकि सदूकी तां ऐ बोलदे न, की ना पुनरुत्थान हे, ना स्वर्गदूत कने ना आत्मा हे ; पर फरीसी इना सबना जो मनदे न |
\v 9 तालु बड़ा रोला पिया कने कुछ शास्त्री जड़े फरीसियां दे दले दे थे, उठी करी ऐ बोली करी लड़ना लग्गे, "सांझो इस आदमिये च कोई बुराई नी मिली हे ; अगर कोई आत्मा या स्वर्गदूत तिसने बोलया हे तां फिरी क्या होया ?"
\v 10 जालु मति लड़ाई होई, तां पलटना दे सरदारे इसी डरे ला की सैह पौलूसे दे टोटे-टोटे नी करी न, पलटना जो हुक्म दिता की उतरी करी तिसयो तिना दे बीचे ला जबरदस्ती कडा, कने किले च लेई ओआ |
\v 11 तिसा ई राती प्रभुऐ तिसदे बखे आई करी बोलया, "हे पौलुस, सबर रख ; क्योंकि जियां तू यरूशलेम च मेरी गबाई दितियो हे, तियां ई तिजो रोम च बी मेरी गबाई देंणी पोंणी हे |"
\s पौलुस दी हत्या दी साजिश
\p
\v 12 जालु दिन होया, कने यहूदी किठे होऐ, कने कसम खादी की जालू दीकर असां पौलूसे जो मारी ना देन, अगर असां खादा या पीता तां सांझो पर लानत हे |
\v 13 जिना ऐ कसम खादियो थी, सैह चालियाँ ला जादा थे |
\v 14 तिना बड्डे याजकां कने पुरनियां बाल आई करी बोलया, "असां ऐ ठाणया हे की जालू दीकर असां पौलूसे जो मारी नी देंन, तालु दीकर असां अगर कुछ बी चखन तां सांझो पर लानत हे |
\v 15 इस ताईं तां हुण महासभा सभा समेत पलटना दे सरदारां जो समझा की तिसयो तुहाड़े बाल लेई ओंन, मना की तुसां तिसदे बारे च होर बी ठिक तरीके ने जांच करणा चांहदे न, कने असां तिसदे पूजणे ते पेहेले ई तिसयो मारणे ताईं तेयार रेंगे |"
\v 16 कने पौलूसे दे भांजे सुणाया की सैह तिसदिया ताका पर न, तां तिनी किले च जाई करी पौलूसे जो खबर दिती |
\v 17 पौलूसे सुबेदारां चे इकी जो सदी करी बोलया, "इसी जवाने जो पलटना दे सरदारे बाल लेई जा, ऐ तिना ने कुछ बोलणा चाहंदा हे |"
\v 18 तिनी तिसयो पलटना दे सरदारे बाल लेई जाई करी बोलया, "केदी पौलूसे मिंजो सदी करी बिनती किती, की ऐ जवान पलटना दे सरदारे ने कुछ बोलणा चाहंदा हे, इसयो इना बाल लेई जा |"
\v 19 पलटना दे सरदारे तिसयो हथ पकड़ीकरी, कने तिसयो अलग लेई जाई करी पुछया, "तू मिंजो ने क्या बोलणा चाहंदा हे ?"
\v 20 तिनी बोलया, "यहूदियां एका कितया हे, की तीजो ने बिनती करन की कल पौलूसे जो महासभा च लोऐ, मना की तू होर ठिक डंगे ने तिसदी जांच करणा चाहंदा हे |
\v 21 पर तिना दी मत मनदे, क्योंकि तिना चे चालियां ला जादा आदमी तिसदिया ताका पर न, तिना ऐ ठाणी लिया हे की जालु दीकर असां पौलूसे जो नी मारगे, तालू दीकर ना खाना हे ना पिणा हे, कने सैह हुण तेयार न कने तेरे बचने दा इतंजार करा दे न |"
\v 22 तालु पलटना दे सरदारे जवाने जो ऐ हुक्म देई करी भेजया, "कुसी ने मत बोलदा की तू मिंजो ने ऐ गल्लां बोलियां न |"
\s पौलुसे जो फेलिक्स बाल भेजया जाणा
\p
\v 23 कने दो सूबेदारां जो सदी करी बोलया, "दो सो सपाई, सत्तर सवार, कने दो सो भालैत, राती केसरिये जो जाणे ताईं तेयार करीके रखा |"
\v 24 कने पौलूसे दिया सवारियां ताईं घोड़े जो तेयार रखा ताकि तिसयो फेलिक्स हाकिम बाल ठिक ठाक पुजाई देंन |"
\v 25 तिनी ऐ देई चिठ्ठी बी लिखि:
\v 26 "महाप्रतापी फेलिक्स हाकिम जो क्लौदियुस लुसियास जो नमस्कार ;
\v 27 इस आदमिये जो यहूदी पकड़ी करी मारणा चांहदे थे, पर जालु मिंजो पता लग्गा की ऐ रोमी हे, तां पलटना भेजी करी छुड़ाई लांदा |
\v 28 कने मैं जाणना चाहंदा था, की सैह इस पर कुसा बजा ने दोष लगादें न, इस ताईं तिसयो तिना दी महासभा च लेई गिया |
\v 29 तालु मैं जाणी लिया, की सैह अपणिया व्यवस्था दे विवादां दे बारे च तिसदे पर दोष लगा दे न, पर तिसयो मारी देंणे कने तिसयो बनणे जोगा तिसदे च कोई दोष नी हे |
\v 30 कने जालु मिंजो दसया की सैह इस आदमिये जो मारणे दिया ताका पर न, तां मैं जट तिसयो तेरे बाल भेजी दिता ; कने मुद्दईयां जो बी हुक्म दितया हे, की तेरे सामणे तिसदे पर नालिश करन |"
\v 31 जियां स्पाइयां जो हुक्म दितया था तियां ई सैह पौलूसे जो लेई करी रातो रात अन्तिपत्रिस च लेई आऐ |
\v 32 दुऐ रोजे सैह सवारां जो तिसदे सोगी जाणे जो छडी करी अपु किले जो बापस आई गे |
\v 33 तिना केसरिया च पुज्जी करी हाकिमे जो चिठ्ठी दिती ; कने पौलूसे जो बी तिसदे सामणे खड़ा किता |
\v 34 तिनी पड़ी करी पुछया, "ऐ कुसी देशे दा हे ?"
\v 35 कने जालु जाणी लिया की किलकिया दा हे ; तां तिसयो बोलया, "जालु तेरे मुद्दई बी ओंगे, तां मैं तेरा मुकद्दमा करणा हे |" कने तिनी तिसयो हेरोदेस दे किले दे पेरे च रखणे दा हुक्म दिता |
\c 24
\s हाकिम फेलिक्स दे सामणे पौलुस
\p
\v 1 पंजा रोजा बाद हनन्याह महायाजक केई पुरनियां कने तिरतुल्लुस नाऐ दे बकिले जो सोगी लेई करी आया ; तिना हाकिमे दे सामणे पौलूसे पर नालिश किती |
\v 2 जालु तिसयो सदया गिया तां तिरतुल्लुस तिना पर दोष लाई करी बोलया, "हे महाप्रतापी फेलिक्स, सांझो तेरे ने जड़ा बड़ा खरा होंदा हे ; कने तेरे इंतजाम ने इसा जातियां ताईं कितणियां बुराइयां सुधर दियां न |
\v 3 इसयो असां हर जगा कने हर तरीके ने धन्याबाद सोगी मनदे न |
\v 4 पर इस ताईं की तिजो होर दुख नी देंणा नी चाहंदा, मैं तिजो ने बिनती करदा हे, की कृपा करिके साड़ियां इको दो गल्लां सुणी ले |
\v 5 क्योंकि असां इस आदमिये जो गुंडा कने संसारे दे सारे यहूदियां च हंगामा कराणे बाला, कने नासरियां दे कुपंथे दा मुखिया पाया हे |
\v 6 तिनी मंदरे जो अशुद्ध करणा चाया, कने तालु असां तिसयो बंदी बणाई लिया | असां तिसयो अपणिया व्यवस्था दे अनुसार सजा देंणी थी ;
\v 7 पर पलटना दे सरदारे लुसियासे आई करी तिसयो साड़े हथा ला छुड़ाई लिया,
\v 8 कने इदे पर दोष लांणे बालयां जो तेरे बाल ओंणे दा हुक्म दिता | इना सारियां गल्लां जो जिना दे बारे च असां तिसदे पर दोष लगादें न, तिना जो तू अपु ही तिसयो जाँची करी जाणी लेंणा हे |"
\v 9 यहूदियां बी तिसदा साथ देई करी बोलया, ऐ गल्लां ऐसियां ई न |
\s पौलुसे दा जबाब
\p
\v 10 जालु हाकिमा पौलुसे जो बोलणे ताईं इशारा किता तां तिनी जबाब दिता: "मैं ऐ जाणी करी की तू इसा जातिया दा बड़े सालां ला न्याय करा दा हे, खुशिया ने अपणा जबाब दिंदा हे |
\v 11 तू अपु ई जाणी सकदा हे, की जालु ला मैं यरूशलेम च भजन करणा आया हे, मिंजो बारा रोजां ला उपर नी होऐ न |
\v 12 तिना मिंजो ना मंदरे च, ना आराधनालयां च, कने ना शेहरे च कुसी ने बिबाद करदे या भीड़ लांदे दिखया ;
\v 13 कने ना ई तिना गल्लां जो, जिना दे बारे च सैह हुण मिंजो पर दोष लगा दे न, तेरे सामणे सच्च प्रमाणित करी सकदे न |
\v 14 पर मैं तेरे सामणे मनी लेंदा हे, की जिसी पंथे जो सैह कुपंथ बोलदे न, मैं तिसदिया ही रीतिया पर अपणे बाप दादयां दे परमेश्वरे दी सेवा करदा हे: कने जड़ियां गल्लां व्यवस्था च कने भविष्यद्वक्तां दियां कताबा च लिखियाँ न, तिना पर भरोसा करदा हे |
\v 15 कने परमेश्वरे च आस रखदा हे जड़ी तुसां अपु बी रखदे न, की धर्मी कने अधर्मी दोनो दा जिन्दा होणा हे |
\v 16 इसने मैं अपु बी कोसिस करदा हे, की परमेश्वर दिया तरफा ते कने आदमिये दी तरफा ते मेरा बिबेक सदा निर्दोष रे |
\v 17 मतयां सालां बाद मैं अपणे लोकां जो दान कने भेंट चड़ाणा आया था |
\v 18 तिना मिंजो मंदरे च, शुद्ध हालत च, बिना भिड़ा सोगी, कने बिना कोई दंगा करदे होए इस कम्मां च दिखया | पर ओथु एशिया दे कुछ यहूदी थे, कने तिना जो ठिक था,
\v 19 की अगर मेरे खिलाफ तिना दी कोई गल हे तां तेरे सामणे आई करी मिंजो पर दोष ला |
\v 20 या अपु ई बोला, की जालू मैं महासभा दे सामणे खड़ुतया था, तां तिना मिंजो पर कुण दीया दोष दिखया ?
\v 21 इसा इकी गल्ला जो छडी करी की मैं तिना दे बिच खड़े होई करी पुकारी करी बोलया था, 'मरयां चे जिन्दा होई जाणे दे बारे च अज मेरा तुहाड़े सामणे मुकद्दमा होआ दा हे ' |
\v 22 फेलिक्से जड़ा इसी पंथे दियां गल्लां जो ठिक-ठिक जाणदा था, तिना जो ऐ बोली करी टाली दिता, "की जालु पलटना दा सरदार लुसियास ओंगा, तां तुहाड़िया गल्लां दा न्याय करगा |"
\v 23 कने सूबेदारां जो हुक्म दिता, की पौलुसे जो थोड़ी छुट देई करी तिसदी रखबाली करनयो, कने तिसदे दोस्तां चे कुस्यो बी इसदी सेवा करणे ला मत रोकदे |
\s फेलिक्स कने द्रुसिल्ला दे सामणे पौलुस
\p
\v 24 थोड़े रोजां बाद फेलिक्स अपणी घरे बाली द्रुसिल्ला जो, जड़ी यहूदिनी थी, सोगी लेई करी आया कने पौलुसे जो सदया, कने तिस भरोसे दे बारे च सुणाया जड़ा यीशुऐ पर हे |
\v 25 जालु सैह धर्म कने संयम कने ओंणे बाले न्याय दी चर्चा करा दा था, तां फेलिक्से डरी करी जबाब दिता, "हुण तू जा ; मोका मिलगा तां मैं तिजो फिरी सदगा |"
\v 26 तिसयो पौलुसे ला कुछ पेसे मिलणे दी आस थी ; इस ताईं तां होर सदी करी तिसने गल्लां करदा था |
\v 27 पर जालु दो साल बीती गे, तां पुरकियुस फेस्तुस, फेलिक्से दीया जगा पर आया, कने फेलिक्स यहूदियां जो खुश करणे दिया इच्छा ने पौलुसे जो केदी ई छडी गिया |
\c 25
\s पौलुस दा सम्राटे दी दोहाई देंणा
\p
\v 1 फेस्तुस तिस प्रान्ते च पुज्जी करी तिन्ना रोजां बाद कैसरिया ते यरूशलेम जो गिया |
\v 2 तालु बड्डे याजकां , कने यहूदियां दे प्रमुख लोकां, तिसदे सामणे पौलुसे दे दोषां दी ;
\v 3 कने तिसने बिनती करिके तिसदे खिलाफ ऐ वरदान मंगया की सैह तिसयो यरूशलेम च सदे, क्योंकि सैह तिसयो रस्ते च ई मारी देंणे दिया ताका च थे |
\v 4 फेस्तुसे जबाब दिता, "पौलूस कैसरिया दे पेहरे च हे, कने मैं अपु जल्दी ओथु जाणा हे |"
\v 5 फिरी बोलया, "तुसां ने जड़े अधिकार रखदे न, सैह सोगी चलन, कने अगर तिनि आदमिये कुछ गलत कम्म कितया हे, तां तिस पर दोष लगान |"
\v 6 तिना बिच सैह कोई अठ दस रोज रेई करी कैसरिया जो गिया: कने दुऐ रोजे न्याय-आसने पर बेई करी पौलुसे जो लोंणे दा हुक्म दिता |
\v 7 जालु सैह आया, तां जड़े यहूदी यरूशलेम ते आयो थे, तिना अखे बखे खड़ोई करी तिसदे पर बड़े गंभीर दोष लाऐ, जिना दा प्रमाण सैह नी देई सकदे थे |
\v 8 पर पौलुसे जबाब दिता, "मैं ना तां यहूदियां दीया व्यवस्था दे कने ना मंदरे जो, कने ना कैसरे दे खिलाफ कोई अपराध कितया हे |"
\v 9 तालु फेस्तुसे यहूदियां जो खुश करणे दिया इच्छा ने पौलूसे जो जबाब दिता, "क्या तू चाहंदा हे की यरूशलेम जो जां ; कने ओथु मेरे सामणे तेरा ऐ मुकद्दमा किता जाऐ ?"
\v 10 पौलुसे बोलया, "मैं कैसरे दे न्याय-आसने दे सामणे खड़ुतया हे: मेरे मुकद्दमे दा ऐथू ई फेसला होणा चाईदा | जियां तिजो अच्छी तरा पता हे, की यहूदियां दा मैं कोई गुनाह नी कितया हे |
\v 11 अगर अपराधी हे कने मारी देंणे जोगा कोई कम्म कितया हे, तां मैं मरणे ला नी मूकरदा हे ; पर जिना गल्लां दा ऐ मिंजो पर दोष लागा दे न, अगर तिना चे कोई गल सच्च नी होए, तां कोई बी मिंजो तिना दे हथे च नी देई सकदा | मैं कैसरे दी दोहाई दिंदा हे |"
\v 12 तालु फेस्तुसे मन्त्रियां दी सभा सोगी बिचार करिके जबाब दिता, "तू केसरे दी दोहाई दिती हे, तां तू कैसरे बाल ई जाणा हे |"
\s राजा अग्रिप्पे दे सामणे पौलुस
\p
\v 13 थोड़े रोज होणे बाद अग्रिप्पे राजा कने बिरनीके कैसरिया च आई करी फेस्तुसे ने मिल्ले |
\v 14 तिना जो ओथु मते रोज रेंणे बाद फेस्तुसे तिना ने पौलुसे दे बारे च दसया, "इको आदमी हे, जिसयो फेलिक्स केदी छडी गिया हे |
\v 15 जालु मैं यरूशलेम च था, तां बड्डे याजकां कने यहूदियां दे पुरनियां तिसदी नालिश किती कने चांहदे थे, की तिसयो सजा दा हुक्म दिता जाऐ |
\v 16 पर मैं तिना जो जबाब दिता, की रोमियां दी ऐ रीती नी हे, की कुसी आदमिये जो सजा देंणे ताईं सौंपी देंन, जालु दीकर तिसयो अपणे मुद्दइयां दे अभियोग लांणे बाले दे सामणे खड़े होई करी दोषां दे जबाब देंणे दा मोका ना मिल्ले |
\v 17 जालु सैह एथू आये, तां मैं कोई देर नी किती, पर दुऐ ई रोजे न्याय-आसने पर बेई करी, तिस आदमिये जो लोंणे दा हुक्म दिता |
\v 18 जालु तिसदे मुद्दई खड़े होए, तां तिना ऐसियां बुरियाँ गल्लां दा दोष नी लाया, जियां मैं समजदा था |
\v 19 पर अपणे मत दे, कने यीशु नाऐ दे कुसी आदमिये दे बारे च जड़ा मरी गिया था, कने पौलुस तिसयो जिन्दा दसदा था, बिबाद करदे थे |
\v 20 कने मैं उलझना च था, की इना गल्लां दा पता कियां लगां ? इस ताईं मैं तिसते पुछया, 'क्या तू यरूशलेम जांगा, ओथु इना गल्लां दा फेसला हो ?
\v 21 पर जालू पौलुसे दोहाई दिती, की मेरे न्याय दा फेसला महाराजा धिराज दे एथू ई हो ; तां मैं हुक्म दिता, की जालु दीकर तिसयो कैसरे बाल नी भेजें, तिसदी रखबाली किती जाऐ |"
\v 22 तालु अग्रिप्पे फेस्तुसे जो बोलया, "मैं बी तिस आदमिये दी सुणना चाहंदा हे | तिनी बोलया, "तू कल सुणी लेंणी हे |"
\v 23 दुऐ रोजे, जालु अग्रिप्पे कने बिरनीके बड़ी धूम धाम ने आई करी पलटना दे सरदारां कने शेहरे दे प्रमुख लोकां सोगी दरबारे च पुज्जे | तालु फेस्तुसे हुक्म दिता, की सैह पौलुसे जो लेई ओआ |
\v 24 फेस्तुसे बोलया, "हे महाराजा अग्रिप्पे, हे सारे आदमियों जड़े साड़े सोगी न, तुसां इसी आदमिये जो दिखा दे न, जिदे बारे च सारे यहूदियां यरूशलेम च कने ऐथू बी चिलाई-चिलाई करी मिंजो ने बिनती किती, की इदा जिन्दा रेंणा ठिक नी |
\v 25 पर मैं जांणी लिया हे की तिनी ऐदिया कुछ नी कितया हे की इसयो मारया जाऐ ; कने जद की तिनी अपु ही महाराजा धिराज दी दोहाई दिती, तां मैं तिसयो भेजणे दा फेसला दिता |
\v 26 पर मिंजो तिसदे बारे च कोई गल ठिक नी लगी की अपणे स्वामीऐ जो लिखें, इस ताईं तां मैं तिसयो तुहाड़े सामणे कने खास करिके राजा अग्रिप्पे तेरे सामणे लांदा हे, ताकि जांचणे बाद मिंजो कुछ लिखणे जो मिल्ले |
\v 27 क्योंकि केदिये जो भेजणा कने जड़े दोष तिसदे पर लायो न, तिना जो नी दसणा, मिंजो बेकार लग्गा दा हे |"
\c 26
\s अग्रिप्पे दे सामणे पौलुसे दा स्पष्टीकरण
\p
\v 1 अग्रिप्पे पौलुसे जो बोलया, "तिजो अपणे बारे च बोलणे दा हुक्म हे |" तालु पौलुसे हथ अग्गे करी जबाब देंणा लग्गा,
\v 2 "हे राजा अग्रिप्पे, जितणियां गल्लां दा यहूदी मिंजो पर दोष लांदे न, अज तेरे सामणे तिना दा जबाब देंणे ताईं अपणे अपयो धन्य समझदा हे,
\v 3 खास कर इस ताईं की तू यहूदियां दे सारे व्यवहारे कने बिबादां जो जाणदा हे | मैं बिनती करदा हे, डंगे ने मेरी सुणी ले |
\v 4 "जदिया चाल-चलन शुरू ला अपणिया जातिया बिच था कने यरूशलेम च जदिया था, ऐ सारे यहूदी जाणदे न |
\v 5 सैह अगर गबाई देंणा चांहदे न, तां सैह शुरू ला मिंजो पछेणदे न, की मैं फरीसी होई करी अपणे धर्मे दे सारयां ला खरे पंथे दे अनुसार चलया |
\v 6 कने तिसा प्रतिज्ञा दिया आसा दिया बजा ने जड़ी परमेश्वरे साड़े बाप दादयां ने कितियो थी, मिंजो पर मुकद्दमा चलया हे |
\v 7 तिसा प्रतिज्ञा जो पूरा होणे दी आसा च, साड़े बारा गोत्र अपणे सारे मने ने दिन रात परमेश्वरे दी सेवा करदे आये न | हे राजा, इसी आसा दे बारे च यहूदी मिंजो पर दोष ला दे न |
\v 8 जद की परमेश्वर मरयां जो जिन्दा करदा हे, तां तुहाड़े एथू ऐ गल कनी भरोसे दे लाइक समजी जांदी हे ?
\v 9 "मैं बी समजदा था की यीशु नासरीऐ दे खिलाफ मिंजो मता कुछ करणा चाईदा |
\v 10 कने मैं यरूशलेम च इयां ही कितया ; कने बड्डे याजकां ला अधिकार पाई करी मते पबित्र लोकां जो जेला च पाया, कने जालु तिना जो मारी दिंदे थे, तां मैं बी तिना दे खिलाफ अपणी सम्मति दिंदा था |
\v 11 कने हर आराधनालय च मैं तिना जो ताड़ना दआई-दआई करी यीशुऐ दी निंदा करवांदा था, एथू दीकर गुस्से ने ऐसा पागल होई गिया की बाहरे दे शेहरां च जाई करी तिना जो तंग करदा था |
\v 12 "इसा ही धुना च जालु मैं बड्डे याजकां ला अधिकार कने आज्ञा-पत्र लेई करी दमिश्के जो चलया था ;
\v 13 तां हे राजा, रस्ते च दोपेरा दे बेले मैं अम्बरे ते सूरजे दे तेजे ला बी जादा तेज इको ज्योति, अपणे कने अपणे सोगी चलणे बालयां दे चारो पासे चमकदी दिखी |
\v 14 कने जलु असां सारे जमिना पर पेई गे, तां मैं इब्रानी बोलिया च मिंजो ने ऐ बोलदे इको अबाज सुणी, 'हे शाऊल, हे शाऊल, तू मिंजो कजो तंग करदा हे ? पैने पर लत मारणा तेरे ताईं मुशकिल हे |'
\v 15 मैं बोलया, 'हे प्रभु, तू कुण हे ?' प्रभुऐ बोलया, 'मैं यीशु हे जिसयो तू तंग करदा हे |
\v 16 पर तू उठ, अपणे पैरां पर खड़ा हो ; क्योंकि मैं तिजो दर्शण इस ताईं दिते न ताकि तिजो तिना गल्लां दा सेवक कने गबाह बणां, जड़ियां तू दिखियां न, कने तिना जो बी जिना ताईं मैं तिजो दर्शण देंणे न |
\v 17 कने मैं तीजो तेरे लोकां ते कने होर जातियां ला बचादा रेंगा, जिना बाल मैं तीजो इस ताईं भेजणा हे |
\v 18 की तू तिना दियां अखी खोले, ताकि सैह नेहेरे ते ज्योतिया पासे, कने शेताने दे अधिकारे ते परमेश्वरे पासे ओंन ; ताकि तिना दे पापां जो माफी, कने तिना लोकां सोगी जड़े मिंजो पर भरोसा करणे ने पबित्र होयो न, तिना जो मीरास मिल्ले |'
\v 19 हे राजा अग्रिप्पे, मैं तिस स्वर्गीय दर्शने दी गल नी टालियो हे,
\v 20 पर पेहेले दमिश्के दे, फिरी यरूशलेम दे रेंणे बालयां जो, यहूदियां दे सारे देशे च कने होर जातियां जो समझांदा रिया, की मन बदला कने परमेश्वरे पासे फिरी करी मन फिराणे जोगे कम्म करा |
\v 21 इसा गल्ला दीया बजा ने यहूदी मिंजो मंदरे च पकड़ी करी मारी देंणे दी कोसिस करा दे थे |
\v 22 पर परमेश्वरे दिया मददा ने मैं अजे दीकर बणया हे कने छोटे बड्डे सारयां दे सामणे गबाई दिंदा हे, कने इना गल्लां दे सिवा कुछ नी बोलणा हे, सैह भविष्यद्वक्तां कने मूसा बी बोलया हे की होंणे बालियां न |
\v 23 की मसीह जो दुख झेलणा पोंणा हे, कने तिनी ई सारयां ला पेहेले मरी करी जिन्दा होई करी, साड़े लोकां च कने होर जातियां च ज्योतिया दा प्रचार करणा हे |"
\v 24 जालु सैह इसा रीतिया ने जबाब दे दा था, तां फेस्तुसे जोरे ने बोलया, "हे पौलुस, तू पागल हे | मतिया बिद्या तिजो पागल करी दितया हे |"
\v 25 पर तिनी बोलया, "हे महाप्रतापी फेस्तुस, मैं पागल नी हे, पर सच्चाईया कने बुद्धिया दियां गल्लां बोला दा हे |
\v 26 राजा बी ऐ गल्लां जाणदा हे जिदे सामणे मैं बिना डरयो बोला दा हे, कने मिंजो भरोसा हे इना गल्लां चे कोई बी गल छुपियो नी हे, क्योंकि सैह घटना कुणा तां च होई नी हे |
\v 27 हे राजा अग्रिप्पे, क्या तू भविष्यद्वक्तां दा भरोसा करदा हे ? हां, मैं जाणदा हे, की तू भरोसा करदा हे |"
\v 28 हुण अग्रिप्पे पौलुसे जो बोलया, "की तू क्या थोड़े दे समझाणे ने मिंजो मसीही बणाणां चाहंदा हे ?"
\v 29 पौलुसे बोलया, "मेरी परमेश्वरे ने ऐ प्राथना हे की क्या थोड़े च, कने क्या मते च, सिर्फ तू ई नी, पर जितणे बी लोक मेरी सुणदे न, मेरे इना बंधणा जो छडी करी मेरे सामणे होई जान |"
\v 30 तालु राजा कने हाकिम कने बिरनीके कने तिसदे सोगी बेठयो सारे उठी होऐ ;
\v 31 कने अलग होई करी अपु चे बोलणा लग्गे, "ऐ आदमी ऐसा तां कुछ नी करदा, की इसयो मौत दी सजा या जेला च पाई देंन |
\v 32 अग्रिप्पे फेस्तुसे जो बोलया, "अगर ऐ आदमी केसरे दी दोहाई नी दिंदा, तां छुटी सकदा था |"
\c 27
\s पौलुसे दी रोम-यात्रा
\p
\v 1 जालु ऐ पका होई गिया की असां जाजे पर इटली जांणा हे, तां तिना पौलुसे कने कुछ होर केदियां जो बी युलियुस नाए दे औगुस्तुसे दिया पलटना दे सरदारे दे हथे च देई दिता |
\v 2 अद्र्मुतियुमे दे इको जहाजे पर जड़ा एशिया दे किनारयां दिया जगा जो जाणा लगया था, असां तिस पर चढ़ी करी खोली दिता, कने थिस्सलुनिके दा अरिस्तखुर्स नाऐ दा इको मकिदुनी साड़े सोगी था |
\v 3 दुऐ रोजे असां सैदा च लंगर लाया कने युलियुसे पौलुसे पर कृपा करिके तिसयो दोस्तां बाल जाणा दिता ताकि तिसदा सत्कार किता जाऐ |
\v 4 ओथु ला जहाज खोली करी होआ दा रुख उल्टा होणे दीया बजा ने असां साईप्रसे दिया आड़ा च होई करी चले ;
\v 5 कने किलिकिया कने पंफुलिया दे बखे बाले समुद्रे ते होई करी लूसिया दे मुरा च उतरे |
\v 6 ओथु सुबेदारे जो सिकंदरिया दा इको जहाज इतालिया जांदा होया मिल्ला, कने तिनी सांझो तिसदे पर चढ़ाई दिता |
\v 7 असां बड़े रोजां दीकर बेले-बेले चली करी मुशकिला ने कनिदुसे दे सामणे पुज्जे, क्योंकि होआ सांझो अंगे नी बदणा दिंदी थी, असां सलमोने दे सामणे ला होई करी क्रेते दिया आड़ा च गे ;
\v 8 कने मुशकिला ने तिसदे किनारे-किनारे चली करी 'शुभ लंगरबारी' नाऐ दीया इकी जगा च पुज्जे, जिथू ला लसया शेहेर नेड़े था |
\v 9 जालु मते रोज होई गे, कने पांणिये दे सफरे च जोखिम इस ताईं होंदा था की बरते दे रोज तां बीती गियो थे, तां पौलुसे तिना जो ऐ बोली करी समझाया,
\v 10 "हे सज्जनो, मिंजो ऐसा लग्गा दा हे की इस सफरे च मुशकिल कने घाटा, सिर्फ जहाजे कने माले दा ई नी, पर साड़े प्राणा दा बी होणे बाला हे |"
\v 11 पर सूबेदारां कपताने कने जहाजे दे मालिके दियां गल्लां जो पौलुसे दियां गल्लां ला बदीकरी मनया |
\v 12 सैह बन्दरगाह झड़ियां कटणे ताईं खरी नी थी ; इस ताईं मतयां दा बिचार होया की ओथु ला जहाज खोली करी अगर कुसी होरसी तरिके ने होई सके तां फिनिक्स पुज्जी करी झड़ियां बडन | ऐ तां क्रेते दी इको बन्दरगाह हे जड़ी दक्षिण-पश्चिम कने उतर-पश्चिम पासे खुलदी हे |
\s समुन्द्रे च तूफान
\p
\v 13 जालु थोड़ी-थोड़ी दक्षिण होआ चलणा लग्गी, तां ऐ समझी करी की साड़ा मतलब पूरा होई गिया, लंगर चुक्या कने किनारे ते होंदे होए क्रेते बखे ते जांणा लग्गे |
\v 14 पर थोड़िया देरा च जमिना ला इको बडा तूफान उठया, जिसयो 'युर्कुलिन' बोलदे न |
\v 15 जालु तूफान जहाजे ने लग्गा, तालु सैह तुफाने अंगे रुकी नी सकया, कने असां तिसयो जाणा दिता, कने इयां ई चलदे गे |
\v 16 तालु कौदा नाऐ दे इको टापूऐ दिया आड़ा च रुड़दे-रुड़दे असां मुशकिला ने डोंगिया पर काबू करी सके |
\v 17 फिरी मल्लाहां तिसयो चुकी करी, मते उपाय करिके जहाजे जो थले बनया, कने सुरतिस दे चोरबालूऐ पर टिकी जाणे दे डरे ने पाल कने समान उतारी करी रुड़दे होए चली गे |
\v 18 कने जालु असां तुफाने ने बड़े हिचकोले कने धके खादे, तां दुऐ रोजे सैह जहाजे ला माल फेंकणा लग्गे ;
\v 19 कने तरिऐ रोजे तिना अपणे हथा ने जाजे दा साजो समान बी फेंकी दिता |
\v 20 कने जालु मतयां रोजां दीकर ना सूरज ना तारे मिल्ले, कने बड़ा भरी तूफान चलया था, तां आखरी च साड़े बचणे दी सारी आस खत्म होई गेई |
\v 21 जालु सैह मते रोजां दीकर भूखे रे, तां पौलुसे तिना दे बिच खड़ोई करी बोलया, "हे लोको, तुहान्जो मेरी गल मनणा चाईदी थी, क्रेते ला ना जहाज खोलदे, कने ना मुशकिल ओंदी कने ना ऐ घाटा होंदा |
\v 22 पर मैं हुण तुसां जो समझांदा हे की सबर रखा, क्योंकि तुसां चे कुसी दे प्राणा दा घाटा नी होणा, पर सिर्फ जहाजे दी |
\v 23 क्योंकि परमेश्वर जिसदा मैं हे, कने जिसदी सेवा मैं करदा हे, तिसदे स्वर्गदूते अज राती मेरे बाल आई करी बोलया,
\v 24 'हे पौलुस, डर मत | तीजो केसरे दे सामणे खड़ा होणा जरूरी हे | कने दिख, परमेश्वरे सबना जो अपणी दया ने जड़े तेरे सोगी सफर करा दे न, तिजो देई दितया हे |'
\v 25 इसताईं तां, हे सज्जनो, सबर रखा ; क्योंकि मैं परमेश्वरे पर भरोसा करदा हे, की जियां मिंजो ने बोलया गिया हे, तियां ई होणा हे |
\v 26 पर सांझो कुसी टापूऐ पर जाई टिकणा पोंणा |"
\s जहाजे दा टूटणा
\p
\v 27 जालु चौदमी रात होई, कने असां अद्रिया समुद्रे च भटका दे थे, तां अधिया राती मल्लाहां अनुमान ने जाणया की असां कुसी देशे दे बखे पुज्जा दे न |
\v 28 थाह लेई करी तिना नापया तां बि पुरसा डुगा निकलया कने थोड़ा अंगे जाई करी फिरी थाह लेई, तां पन्दरा पुरसा निकलया |
\v 29 तालु पथरीली जगान च पोंणे दे डरे ने जहाजे दे पिच्छे चार लंगर पाऐ, कने ब्याग होणे दी कामना करदे रे |
\v 30 पर मल्लाह जाजे ला नठणा चांहदे थे, कने गलही ते लंगर पांणे दे बहाने डोंगी समुद्रे च उतारी दिती ;
\v 31 तां पौलुसे सपाईयां कने सुबेदारां जो बोलया, "अगर ऐ जाजे पर नी रे, तां तुसां बी नी बची सकदे |"
\v 32 तालु सपाईयां रसियाँ बडी करी डोंगी फेंकी दिती |
\v 33 जालु ब्याग होणे बाली थी, तां पौलुसे ऐ बोली करी, सबना जो रोटि खांणे ताईं समझाया, "अज चौदा रोज होए की तुसां आस दिखदे-दिखदे भूखे रे, कने कुछ नी खादा |
\v 34 इस ताईं तां तुहान्जो समझा दा हे की कुछ खाई लिया, जिसने तुसां बची जान ; क्योंकि तुसां चे कूसदा बी कोई बाल बांका नी होणा |"
\v 35 कने ऐ बोली करी तिनी रोटि लेई करी सबना दे सामणे परमेश्वरे दा धन्याबाद किता कने तोड़ी करी खांणा लग्गा |
\v 36 तालू सैह सारे सबर रखी करी रोटि खांणा लग्गे |
\v 37 असां सारे मिली करी जहाजे पर दोसो छिहतर जणे थे |
\v 38 जालु सैह रोटि खाई करी रजी गे, तां कणका जो समुद्रे च फेंकी करी जाजे जो हलका करणा लग्गे |
\v 39 जालू दिन निकलया, तां तिना तिसी देशे जो नी पछेणया, पर इको खाड़ी दिखी जिसा दा चौरस किनारा था, कने बिचार किता की होई सके तां जहाजे जो इस पर टिकान |
\v 40 तालु तिना लंगरा जो खोली करी समुद्रे च छडी दिता कने तिसी बेले पतवारां दे बंधन खोली दिते, कने होआ दे सामणे अगला पाल चढ़ाई करी किनारे पासे चले |
\v 41 पर दो समुंद्रे दे मिलणे दी जगा च तिना जहाजे जो टिकाया कने गलही तां धक्का खाई करी ठेई गेई, कने हटी नी सकी ; पर पिछलियां लेहरां दे जोरे ने टूटणा लगी |
\v 42 तालु सपाइयां दा ऐ बिचार होया की केदियां जो मारी देंन, ऐसा ना होए की कोई तेरी करी ना नठी जा |
\v 43 पर सूबेदारां पौलुसे जो बचाणे ताईं तिना जो इस बिचार ला रोकया, कने ऐ बोलया, की जड़े तेरी सकदे न, सैह पेहेले छाल देई करी किनारे जो निकली जा |
\v 44 कने बाकी कोई पटरां पर, कने कोई जहाजे दियां होर चीजा दे साहारे निकली जा, कने इसा रीतिया ने सारे जमिना पर बची निकले |
\c 28
\s माल्टा द्वीप च पौलुस
\p
\v 1 जालु असां बची निकले, तां पता चलया की इसी टापूऐ जो माल्टा बोलदे न |
\v 2 कने ओथु दे निवासियां सांझो पर अनोखी कृपा किती, क्योंकि बरखा दिया बजा ने जड़ी लगियो थी कने झड़िया दिया बजा ने, तिना अग बाली करी सांझो सारयां जो रिहाया |
\v 3 जालु पौलुसे लकड़ियां बटोली करी अगी पर रखियाँ, अग्गी दे सेके ने इको कीड़ा निकलया कने तिसदे हथे ने लिपटी गिया |
\v 4 निवासियां जालु कीड़े जो तिसदे हथे च लटक्या दिखया, तां अपु चे बोलया, "सच्ची ऐ आदमी हत्यारा हे, की समुद्रे च तां बची गिया, तमि न्याय इसयो जिन्दा नी रेंणा दिता |"
\v 5 तालु तिनी कीड़े जो अग्गी पर झटकी दिता, कने तिसयो कोई नुक्सान नी होया |
\v 6 पर सैह नियालदे रे की तिनी सूजी जाणा हे, या इकदम थले पेई की मरी जाणा हे, पर जालु सैह मतिया देरा दीकर दिखदे रे कने दिखया की तिसयो कुछ नी होया हे, तां होर ई बिचार करी के बोलया, "ऐ तां कोई देवता हे |"
\v 7 तिसा जगा दे अखे बखे तिस टापूऐ दे प्रधान पुबलियुसे दी जमीन थी: तिनी सांझो अपणे घरे लेई जाई करी तिन रोज भाईचारे ने खातेदारी किती |
\v 8 पुबलियुसे दा पिता बुखारे कने आँव खूने ने बिमार पिया था | पौलुसे तिसदे घरे तीदे बखे जाई करी प्राथना किती, कने तिसदे पर हथ रखी करी तिसयो ठिक किता |
\v 9 जालु इयां होया, तां तिस टापूऐ दे बाकी बिमार बी आये, कने ठिक होई गे |
\v 10 तिना साड़ा बड़ा आदर किता, कने जालु असां जाणा लग्गे, तां जड़ा कुछ साड़े ताईं जरूरी था, जाजे पर रखी दिता |
\s माल्टा द्वीपे ते रोम पासे
\p
\v 11 असां तीन मिहने बाद सिकंदरिया दे इकी जहाजे पर निकले, जड़ा तिस टापूऐ पर पुरियां जड़ियां रिया था, कने जिसदा निशाण दियुसकुरी था |
\v 12 सुरकुसा च लंगर पाई करी असां तिन्न दिन टिकी रे |
\v 13 असां ओथु ते गुमी करी रेगियुम च आये ; इको दिन बाद दक्षिण होआ चली, तां असां दुऐ रोजे पुतियुली च आये |
\v 14 ओथु सांझो भाई मिल्ले, तिना दे बोलणे ने असां ओथु सत्त रोज रे ; कने इसा रीतिया ने असां रोम जो गे |
\v 15 ओथु दे भाई साड़ी खबर सुणी करी अप्पियुस दे चौके ते कने तिना सरांई दीकर सांझो ने मिलणे ताईं लोक निकली आये, तिना जो दिखी करी पौलुसे परमेश्वरे दा धन्याबाद किता |
\v 16 जालु असां रोम च पुज्जे, तां पौलुसे जो इको सपाईऐ सोगी जड़ा तिसदी रखबाली करदा था, किले रेंणे दा हुक्म होया |
\s रोम च पौलुस
\p
\v 17 तिन्ना रोजां बाद तिनी यहूदियां दे प्रमुख लोकां जो सदया, कने जालु सैह किठे होए तां तिना जो बोलया, "हे भईयों, मैं अपणे लोकां दे या बापदादयां दे खिलाफ च कुछ नी किता, तमी मिंजो केदी बणाई करी यरूशलेम ला रोमियां दे हथे च देई दिता |
\v 18 तिना मिंजो जाँची करी छडी देंणा चाया, क्योंकि मिंजो च मौत दी सजा देंणे जोगा कोई दोष नी था |
\v 19 पर जालु यहूदी इसदे खिलाफ च बोलणा लग्गे, तां मिंजो केसरे दी दोहाई देंणा पेई ; ऐ नी की मिंजो ; अपणे लोकां पर कोई दोष लांणा था |
\v 20 इस ताईं मैं तुहान्जो सदया हे, ताकि तुसां ने मिल्ले कने गलबात करें ; क्योंकि इस्राएले दिया आसा ताईं मैं इसा जंजीरा ने जकड़या हे |"
\v 21 तिना तिसयो बोलया, "ना सांझो कोई तेरे बारे च यहूदियां ला चिठियां मिलियां, कने ना भाईयां चे कुनी बी आई करी तेरे बारे च दसया, कने ना बुरा बोलया |
\v 22 पर तेरा बचार क्या हे ? सेई असां सुणना चांहदे न, क्योंकि असां जांणदे न, हर जगा इस मते दे बारे च लोक गल्लां करदे न |"
\v 23 तालु तिना तिसदे ताईं इको दिन बणाया, कने मते लोक तिसदे बाल किठे होए, कने सैह परमेश्वरे दे राज्य दी गबाई दिंदा, कने मूसा दी व्यवस्था कने भविष्यद्वक्तां दियां कताबां ते यीशुऐ दे बारे च समझाई-समझाई करी ब्यागा ला लेई संझा दीकर बर्णन करदा रिया |
\v 24 तालू थोड़े लोकां तिना गल्लां जो मनी लिया, कने थोड़यां भरोसा नी किता |
\v 25 जालु अपु चे इको मत नी होए, तां पौलुस दिया इसा इकी गल्ला पर चली गे, "पबित्र आत्मा यशायाह भविष्यद्वक्ता ने तुहाड़े बापदादयां ने ठिक बोलया हे,
\v 26 'जाई करी इना लोकां ने बोल, की सुणदे तां रेंणा, पर समझणा नी हे, दिखदे तां रेंणा हे, पर जांणना नी हे ;
\v 27 क्योंकि इना लोकां दे मन मोटे, कने कन्न भारी होई गियो न, कने तिना अपणियां अखी बंद कितियां न, इयां ना हो की सैह अखी ला दिखन, कने कन्ना ला सुणन, कने मने ला समझन कने बदलन, कने मैं तिना जो ठिक करें |
\v 28 तुसां जाणा, की परमेश्वरे दे इस उद्धारे दी कथा होर जातियां बाल भेजइयो हे, कने तिना सुणनी |"
\v 29 जालु तिनी ऐ बोलया तां यहूदी अपु चे बिबाद करणा लग्गे कने ओथु ला चली गे |
\v 30 कने सैह पुरे दो साल अपणे किराऐ दे घरे च रिया,
\v 31 कने जड़े तिसदे बाल ओंदे थे, तिना सबना ने मिलदा रिया कने बिना रोक टोक बड़ा निडर होई करी परमेश्वरे दे राज्य दा प्रचार करदा कने प्रभु यीशु मसीह दियां गल्लां सिखांदा रिया |
