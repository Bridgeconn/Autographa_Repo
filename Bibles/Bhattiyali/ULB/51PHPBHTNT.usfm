\id PHP
\ide UTF-8
\rem Copyright Information: Creative Commons Attribution-ShareAlike 4.0 License
\h फिलिप्पियों
\toc1 फिलिप्पियों
\toc2 फिलिप्पियों
\toc3 फिलिप्पियों
\mt1 Philippians
\mt1 फिलिप्पियों
\c 1
\p
\v 1 मसीह यीशु दे दास पौलुस कने तीमुथियुस दी तरफा ते सारे पबित्र लोकां दे ना, जड़े यीशु मसीह च होई करी फिलीप्पी च रेंदे न, तिना अध्यक्षां कने सेबकां समेत,
\v 2 साड़े पिता परमेश्वर कने प्रभु यीशु मसीह दी तरफा तुहान्जो अनुग्रेह कने शांति मिलदी रे |
\s पौलुस दी प्राथना कने धन्यबाद
\p
\v 3 मैं जालू-जालू तुहान्जो याद करदा है तालू-तालू अपणे परमेश्वरे दा धन्यबाद करदा हे ;
\v 4 कने जालू भी तुहाड़े सारयां ताईं बिनती करदा है हमेशा खुशिया ने बिनती करदा हे |
\v 5 इस ताईं की तुसां पेहेले दिने ते लेई करी अजे दीकर सुसमाचार फैलाणे च मेरे साथी रियो न |
\v 6 मिंजो इसा गल्लां दा भरोसा है जिनी तुसां च खरा कम्म शुरू कितया, तिनी ई तिसयो यीशु मसीह दे दिने दीकर पूरा करणा हे |
\v 7 ठिक हे कि मैं तुसां सबना ताईं ऐसा ई बिचार करें, क्योंकि तुसां मेरे मने च आई बसयो न, कने मेरी कैदा च कने सुसमाचार तांयी जबाब कने प्रमाण देणे ताईं तुसां मेरे सोगी अनुग्रेह च साथी न |
\v 8 इदे च परमेश्वर मेरा गबाह है कि मैं यीशु मसीह साईं प्रीति करिके तुसां सारयां दी लालसा करदा हे |
\v 9 मैं ऐ प्राथना करदा हे, कि तुहाड़ा प्यार, ज्ञान कने सारी भांती दे विवेक सोगी होर बी बददा जा,
\v 10 ऐथू दीकर की तुसां खरियाँ ते खरियाँ गल्लां जो प्यारे ने जाणन, कने मसीह दे दिने दीकर सच्चे बणी रेंन, कने ठोकर ना खान ;
\v 11 कने तिस धार्मिकता दे फले ने जड़ा यीशु मसीह दिंदे न, तिस ने भरपूर होंदे जा जिसने परमेश्वर दी महिमा कने स्तुति होंदी रे |
\s पौलुस दी केदा ने सुसमाचारे दी तरकी
\p
\v 12 मेरे भाइयो, मैं चाहंदा की तुसां सारे बी ऐ जाणी लिया जड़ा मिंजो पर बितया हे, तिस ने सुसमाचारे दी बढ़त होई |
\v 13 एथू दीकर की कैसरे दे राज्य दी सारी पलटन कने बाकी सारे लोकां जो भी ऐ पता चली गया कि मैं मसीह ताईं कैद हे,
\v 14 कने प्रभु च जड़े भाई हेन, तिना चे जयादातर मेरे केद होणे दिया बजा ने, हिम्मत रखी करी परमेश्वरे दे वचना जो बिना कुसी डरे दे हिम्मता ने सुणादें न |
\v 15 कुछ तां डाह कने लडाइया दिया बजा ने मसीह दा प्रचार करदे न कने कुछ खरे मने ने |
\v 16 कई तां ऐ समझी करी प्यारे ने प्रचार करदे न की मैं सुसमाचारे दे जबाब देणे ताईं रखया हे |
\v 17 कने केई ताँ सिधाईया ने नी पर बिरोधी ने मसीह दी कहाणियाँ सुणांदे न, ऐ समझी करी की मेरिया कैदा च मेरे वासते कलेश पैदा करी सकन |
\v 18 ताँ क्या होया ? बस इतणा ई, चाहे कुसी भी बहाने ने, चाऐ सच्चाईया ने, मसीह दी कथा सुणाई जादीं हे, कने मैं इसने खुश हे, कने खुश रेंणा बी |
\v 19 क्योंकि मैं जाणदा है की तुहाड़िया बिनतिया ने, कने यीशु मसीह दी आत्मा दे दाने दा फल मेरा उद्धार होणा |
\v 20 मैं तां ऐई जादा आस कने लालसा रखदा है की कदी भी मैं कुसी कम्मां ताईं शरमिंदा ना होऐं, पर जियां मेरिया हिम्मता दिया बजा ने हमेशा मेरे शरीर च मसीह दि बड़ाई होंदी रेंदी हे, तियां ई हुण बी हो होंदी रे चाऐ मैं जिंदा रे या मरी जा |
\v 21 क्योंकि मेरे ताईं जिंदा रेणा ई मसीह हे, कने मरी जाणा फायदा मंद हे |
\v 22 पर अगर शरीरे च जिन्दा रेंणा ई मेरे ताईं फायदेमंद ऐ तां मैं नी जाणदा की कुसयो चुणे |
\v 23 क्योंकि मैं इना दोनो दे बिच अधे च लटकया हे ; दिल तां करदा की मैं मसीहे बाल चली जां, क्योंकि से बड़ा खरा हे,
\v 24 पर शरीरे च रेणा तुहाड़िया बजा ने होर बी जरूरी हे |
\v 25 इस वासते की मिंजो इसदा भरोसा हे, की मिंजो पता हे की मैं जिंदा रैंणा हे, बल्कि तुहाड़े सोगी रेणा जिसने तुसां भरोसे च पक्के हौंदे जान, कने तिदे च खुश रिया ;
\v 26 कने जड़ा घमंड तुसां मिंजो च करदे न, सै भरोसा मेरा तुहाड़े बाल ओणे ने मसीह यीशु च होर बी जादा होई जा |
\v 27 सिर्फ इतणा करा की तुहाड़ा चाल चलन मसीह दे सुसमाचार जोगा हो ताकि चाऐ मैं आई के दिखां, चाहे नी बी ओंऐ, पर तुहाड़े बारे च ऐई सुणे की तुसां इको ई आत्मा च टिकयो न, कने मन लाई करी सुसमाचार दे भरोसे ताईं मेंहनत करदे रेंदे न |
\v 28 कने कुसी बि गल्लां ताईं अपणे विरोधियां ते डरदे नी | ऐ तिना ताईं विनाशे दा साफ चिन्ह हे, पर तुहाड़े ताईं उद्धारे दा, कने ऐ परमेश्वरे दिया तरफा ते हे |
\v 29 क्योंकि मसीह दिया बजा ने तुहाड़े पर ऐ अनुग्रेह होया हे की ना सिर्फ तुसां तिस पर भरोसा करा पर तिसदे ताईं दुख भी झेला,
\v 30 कने तुहान्जो भी तदेई ई मेहनत करणी हे, जदेई तुसां मिंजो करदे दिखया हे, कने हुण बी सुणदे न की मैं ई करदा हे |
\c 2
\s मसीह दी दीनता कने महानता
\p
\v 1 अगर मसीह च कुछ शांति , प्यारे ने ढ़ाढ़स कने आत्मा दी हिस्सेदारी, कने कुछ करुणा कने दया है,
\v 2 तां मेरी ऐ इच्छा पूरी करा कि इको मन रिया, कने इक ई प्यार, इको ही चित, कने इको ई इच्छा रखा |
\v 3 बिरोध या झुठी तारीफा ताईं कुछ मत करा, पर दीनता ते इको दूजे जो अपणे ते खरा समझा |
\v 4 हर कोई अपणे ई फायदे दी नी, पर दुजयां दे फायदे दी बी चिंता करा |
\v 5 जदेया यीशु मसीह दा सबाभ था तदेया ई तुहाड़ा बी होंणा चाईदा ;
\v 6 जिनी परमेश्वरे दे रुपे च होई करी बी परमेश्वर दे बराबर होणे जो अपणे बशे च रखणे दी चीज नी समझया |
\v 7 तिनी अपणे आपे जो ऐसा जिरो करी ता, कने आदमिये  बराबर होई गया |
\v 8 कने आदमिये  दे रूपे च प्रगट होई करी अपणे आपे जो दीन किता, कने ऐथू दीकर आज्ञाकारी रिया की मौत, हां, क्रूस दी मौत बी सैन करी लेई |
\v 9 इसा बजा ने परमेश्वरे तिसयो बड़ा महान बी किता, कने तिसयो सैह ना दिता जड़ा सारयां ना ला बदिया हे,
\v 10 कि जड़े स्वर्गे च कने धरतिया पर कने धरतिया दे थले न, सैह सारे यीशुऐ दे नाये पर गोडे टेक न,
\v 11 कने परमेश्वर पिता दी महिमा ताईं हर इको जीभ मनी ले की यीशु मसीह ई प्रभु हे |
\s संसार च ज्योति साईं चमका
\p
\v 12 इस ताईं हे मेरे प्यारो, जियां तुसां हमेशा ते हुक्म मनदे आये न, तियां ई हुण बी न सिर्फ मेरे सोगी रेंदे होऐ  पर खास कर हुण मिंजो ते दूर रेई करी बी डरदे कने कमदे होऐ अपणे-अपणे उद्धारे दा कम्म करदे जा ;
\v 13 क्योंकि परमेश्वर ई हे, जिनी अपणिया मरजिया ने तुहाड़े मने च इच्छा कने कम्म, दोनो गल्लां करणे दा प्रभाब पाया हे |
\v 14 सारा कम्म बिना गल्लां कितयो कने बिना बेहसा ने करा,
\v 15 ताकि तुसां भोले कने निर्दोष होई करी टेडे लोकां दे बिच परमेश्वरे दे पबित्र ओलाद बणी रिया, जिना दे बिच तुसां जिन्दगी दा बचन लेई करी संसार च जलदे दिय्ये साईं मिलदे न,
\v 16 ताकि मसीह दे दिने मिंजो घमंड करणे दी बजा हो कि ना मेरा दोड़ना कने ना ई मेरी मेहनत बेकार होई |
\v 17 अगर मिंजो तुहाड़े भरोसे दे बलिदान कने सेवा सोगी अपणा खून भी बहाणा पोऐ तमी मैं खुश हे |
\v 18 तियां ई तुसां भी खुश होआ कने मेरे सोगी ख़ुशी मना |
\s तीमुथियुस कने इपफ्रुदितुस
\p
\v 19 मिंजो प्रभु यीशु मसीह च आस है की मैं तिमुथियुस जो तुहाड़े तोल्ली भेजगा, ताकि तुहाड़ी हालत सुणी करी मिंजो शांति मिल्ले |
\v 20 क्योंकि मेरे वाल ऐसे सबाभे दा कोई नी हे, जड़ा सच्चे मने ने तुहाड़ी चिंता करे |
\v 21 क्योंकि सारे अपणे-अपणे मतलबे दे बारे च सोचते न, ना की प्रभु यीशु दी |
\v 22 पर तिसयो तुसां परखी लिया कने जाणी बी लिया हे की जियां पुत्र पिता सोगी करदा हे, तियां ई तिनी सुसमाचार फेलाणे ताईं मेरे सोगी मेहनत कीती |
\v 23 इस ताईं तां मिंजो आस हे की जियां ई मिंजो पता लग्गा की मेरी क्या हालत होंगी, तियां ई मैं तिसयो तोल्ली ई भेजी दिंगा |
\v 24 कने मिंजो प्रभु च पूरा भरोसा हे की मैं अप्पू ई तोल्ली ओंणा हे |
\v 25 पर मैं इपफ्रुदितुस जड़ा मेर भाई हे, कने साथी कने सोगी लड़णे बाला, तुहाड़ा दूत, कने जरुरी गल्लां च मेरी सेवा टहल करणे बाला हे, तिसयो तुहाड़े वाल भेजणा जरुरी समझया |
\v 26 क्योंकि तिसदा मन तुसां सारयां च लगया था, इसा बजा ने सैह बचन रेंदा था क्योंकि तुसां तिसदिया बमारिया दा हाल सुनया था |
\v 27 पक्का ई सैह बमार तां होई गिया था एथू दीकर मरणे वाला भी था, पर परमेश्वरे तिस पर दया कीती, कने सिर्फ तिस पर ई नी मेरे पर भी कीती ताकि मिंजो दुखे पर होर दुख ना हो |
\v 28 इस ताईं मैं तिसयो भेजणे दी कोशिश किती की तुसां तिसने फिरी मिल्ली करी खुश होइ जान कने मेरा बी दुख घटी जा |
\v 29 इस ताईं तुसां प्रभु च तिसने बड़िया ख़ुशिया ने मिलनयो, कने ऐदेयाँ दा हमेशा आदर करनयो,
\v 30 क्योंकि सेई मसीह दे कम्मां ताईं अपणे प्राणा जोखिम च पाई करी मौत दे इतणे नेड़े आई गिया था, ताकि जड़ी घटी तुहाड़िया तरफा ते मेरिया सेवा च होई तिसयो पूरा करे |
\c 3
\s सच्ची धार्मिकता
\p
\v 1 इस ताईं हे मेरे भाईयो, प्रभु च खुश रिया | सेई गल्लां तुहान्जो बार-बार लिखणे जो मिंजो कोई तकलीफ नी होंदी, कने इदे च तुहाड़ी कुशलता है,
\v 2 कुतयाँ ते चोक्कने रिया, बुरे कम्म करणे वालयां ते चोक्कने रिया, तिना कटणे बडणे वालयां ते चोक्कने रिया |
\v 3 क्योंकि खतने बाले तां असां ई न जड़े परमेश्वरे दिया अगुवाई च उपासना करदे न, कने यीशु मसीह पर घमंड करदे न, कने शरीरे पर भरोसा नी करदे |
\v 4 पर मैं तां शरीरे पर भी भरोसा रखी सकदा हे | अगर कूसी होरसी जो शरीरे पर भरोसा रखणे दा बिचार हो, तां मैं तिसते बी बदी करी भरोसा रखी सकदा हे |
\v 5 अठमे रोजे मेरा खतना होया, इस्राएल दे वंश, कने बिन्यामीन दे गोत्रे दा हे, इब्रानियां दा इब्रानी हे ; व्यवस्था दे बारे च बोला तां मैं फरीसी हे |
\v 6 उत्साह दे बारे च अगर बोलन तां कलीसिया जो तंग करणे बाला हे ; व्यवस्था दी धार्मिकता दे बारे अगर बोलन तां मैं बेगुनाह था |
\v 7 पर जड़ियां-जड़ियां गल्लां मेरे फायदे दियां थियां, तिना जो ई मैं मसीह दिया बजा ने घाटा समझी लिया |
\v 8 मैं अपणे प्रभु यिशु मसीह दी पहचान दी उत्तमता दिया बजा ने सारियां गल्लां जो नुक्सान समझदा हे | जिसने मैं मसीह जो पायी सके |
\v 9 कने तिदे च पाया जां ना की तिसा धार्मिकता ने, जड़ी व्यवस्था ने हे, तिसा धार्मिकता ने कने जड़ी मसीह पर भरोसा करणे दिया बजा हे, कने परमेश्वरे दिया तरफा ते भरोसा करणे पर मिलदी हे,
\v 10 ताकि मैं तिसयो कने तिसदे मृत्युंजय दिया सामर्थ्य जो, कने तिसदे सोगी दुखां च भागी होणे दे मर्म जो जाणी सकें, कने तिसदिया मौती दी समानता जो पाई सके |
\v 11 ताकि मैं कुसी बी तरीके ने मरयां चे जिन्दा होणे दिया जगह दीकर पुज्जे |
\s निशाने पासे दौड़ना
\p
\v 12 ऐ मतलब नी हे कि मिंजो मिल्ली गिया, या सिद्ध होई चुकया हे ; पर तिसा चिजां जो पकड़ने ताईं दोड़ी जांदा हे, जीस ताईं यीशु मसीह ने मिंजो पकड़या था |
\v 13 ऐ भाईयों, मेरी भावना ऐ नी की मैं पकड़ी बैठया हे ; पर सिर्फ ऐ इको ई कम्म करदा हे, की जड़ियां गल्लां पिच्छे रेई गियां न तिना जो भुली करी, अग्गे दियां गल्लां पासे बददा होया,
\v 14 निशाने पासे दोड़दा जान्दा हे, ताकि सै ईनाम मिल्ले, जिसदे ताईं परमेश्वरे मिंजो मसीह यीशु च ऊपर सदया हे |
\v 15 सान्झो चे जितने बी सिद्ध न, ऐई बिचार रखन, कने अगर तुहाड़ा कुसी गल्लां च तुहाड़ा होर ई बिचार हो तां परमेश्वरे तिसयो बी तुसां पर प्रगट करी देंणा हे |
\v 16 इस ताईं जिथू दीकर असां पुज्जयो न, तीसी दे अनुसार चलन |
\v 17 हे भाईयो, तुसां सब मिली करी मेरे साईं चाल चला, कने तिना जो पछेणी रखा, जड़े इसा रीतिया पर चलदे न जिसदा उदाहरण तुसां सांझो च दिखदे न |
\v 18 क्योंकि बतेरे ऐ सियाँ चालां चलदे न, जिना दी चर्चा मैं तुहाड़े ने बार-बार कितियो हे, कने हुण बी रोई-रोई करी कर दा हे, की सैह अपणी चाल चलन दिया बजा ने मसीह दे क्रूस दे बैरी न |
\v 19 तिना दा अंत विनाश हे, तिना दा ईश्वर पेट हे, सै अपणिया लज्जा दियां गल्लां पर घमंड करदे न, कने धरती दियां चीजा पर मन लायी रखदे न |
\v 20 पर साड़ा देश स्वर्ग हे, कने असां इको उद्धारकर्ता प्रभु यीशु मसीह दी ओथु ते ओणे दी राह दिखा दे न |
\v 21 तिनी अपणिया शक्तियाँ दे तिस प्रभावे न जिसने सैह सबना चीजा जो अपणे बसे च करी सकदा हे, साड़े दीन हीन शरीरे दा रूप बदली कर, अपनी महिमा दे शरीरे साईं बणाई देणा हे |
\c 4
\s व्यवहारिक निर्देश
\p
\v 1 इस ताईं हे मेरे प्यारे भाईयो, जिना च मेरा जी लगी रेंदा हे, जड़े मेरी ख़ुशी कने मुकुट न, हे प्यारे भाईयो, प्रभु च इयां ई टिकी रिया |
\v 2 मैं यहूदिया जो बी समझांदा हे, कने सुन्तुखे जो बी, कि सैह प्रभु च इको मन रेन |
\v 3 हे सच्चे सहकर्मी, मैं तिजो ने भी बिनती करदा हे, कि तू तिना जनानियां दी सहायता कर, क्योंकि तिना मेरे सोगी सुसमाचार फेलाने च, क्लेमेंस कने मेरे तिना होर सहकर्मियाँ समेत मेहनत किती, जिना दे ना जिन्दगी दी कताबा च लिखयो न |
\v 4 प्रभु च हमेशा खुश रिया ; मैं फिरी बोलदा के खुश रिया |
\v 5 तुहाड़ी कोमलता सारे आदमियां पर प्रगट हो | प्रभु नेड़े ई हे |
\v 6 कुसी बी गल्लां दी चिंता मत करा ; पर हर इको गल्लां च तुहाड़े निवेदन, प्राथना कने विनती ने धन्याबाद सोगी परमेश्वरे सामणे हाजिर किते जान |
\v 7 तालू परमेश्वरे दी शांति, जड़ी सारी समझा दे परे हे, तुहाड़े दिले कने तुहाड़े बिचारां जो मसीह यीशु च संभाली करी रखगी |
\v 8 इस ताईं हे भाईयों, जड़ियां-जड़ियां गल्लां सच्च न, कने जड़ियां-जड़ियां गल्लां आदरणीय न, कने जड़ियां-जड़ियां गल्लां ठिक न, कने जड़ियां-जड़ियां गल्लां पबित्र न, कने जड़ियां-जड़ियां सुहावनी न, कने जड़ियां-जड़ियां गल्लां मनभावनिया न, निदान, जड़े-जड़े सदगुण कने प्रशंसा दियां गल्लां न, तिना पर ई ध्यान लगा करा |
\v 9 जड़ियां गल्लां तुस्सां मिंजो ते सिखया, कने ग्रहण कितियां, कने मिंजो च दिखियां, कने तिना दा ई पालन करा, तां परमेश्वर जड़ा शांतिया दा सोता हे तिननी तुहाड़े सोगी रेणा |
\v 10 मैं प्रभु च बड़ा खुश हे की हुण इतणे दिना दे बाद तुहाड़ा बिचार मेरे बारे च फिरी जागते होया हे ; पक्का तुहान्जो शुरू च बी इसदा बिचार था, पर तुहान्जो मौका नि मिल्ला |
\v 11 ऐ नी की मैं अपणे दे बजा ने ऐ बोला दा हे ; क्योंकि मै ऐ सिखया हे की जिसा हालता च हे ; तिसा च ई खुश रें |
\v 12 मैं दीन होणा बी जाणदा हे कने बदणा भी जाणदा हे ; हर इको गल्लां च कने सारियां हालतां च मैं रजणा, भूखा रेंणा, कने घटणा कने बदणा सिखया हे |
\v 13 जड़ा मिंजो सामर्थ्य दिंदा हे तिस ताईं मैं सब कुछ करी सकदा हे |
\v 14 तमी तुसां खरा किता कि मेरे दुखां च मेरे भागी होऐ |
\v 15 हे फिलिप्पियों, तुसां अप्पू भी जाणदे न कि सुसमाचार प्रचार दे शुरू च जालू मैं मकिदुनिया ते चलया तालू तुहान्जो छडी करी होर कुनी कलीसिया लेणे-देंणे दे बारे च मेरी सहायता नि किती |
\v 16 इयां ई जालू मैं थिसस्लुनीके च था, तालू भी तुसां मेरे घाटे जो पूरा करणे ताईं इक बरी क्या दो बारी कुछ भेजया था |
\v 17 ऐ नी की मैं दान मंगा दा हे, पर मैं ऐसा फल चांहदा हे, जड़ा तुहाड़े फायदे ताईं बददा जा |
\v 18 मेरे बाल सब कुछ हे, जादा बी हे ; जड़ियां चीजा तेरे च इपफ्रुदितुस दे हथे ते भेजियाँ थियां तिना जो पाई करी मैं रजी गिया, सै तां सुखदायक सुगंध कने अपनाणे जोगा बलिदान हे, जड़ा परमेश्वरे जो ठिक लगदा हे |
\v 19 मेरा परमेश्वर बी तिस धने दे अनुसार जड़ा महिमा सोगी यीशु मसीह च हे, तुहाड़ी हर इको घाटे जो पूरा करगा |
\v 20 साड़े परमेश्वरे कने पिता दी महिमा युगां-यूगां दीकर होंदी रे | आमीन |
\s आखरी नमस्ते
\p
\v 21 हर इको पबित्र जणा जड़ा यीशु मसीह च हे सैह यीशु जो नमस्कार करा | जड़े भाई मेरे सोगी न, तुहान्जो नमस्कार बोलदे न |
\v 22 सारे पबित्र लोक, खास कर जड़े कैसरे दे घराने दे न, तुसां जो नमस्कार करदे न |
\v 23 साड़े प्रभु यीशु मसीह दा अनुग्रेह तुहाड़िया आत्मा सोगी रे |
